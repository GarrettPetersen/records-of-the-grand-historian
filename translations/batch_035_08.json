{
  "s0351": {
    "chinese": "當春秋時，侯王率多縮朒不任事，故食二日仄慝者十八，食晦日朓者一，此其效也。",
    "literal": "",
    "idiomatic": ""
  },
  "s0352": {
    "chinese": "考之漢家，食晦朓者三十六，終亡二日仄慝者，歆說信矣。",
    "literal": "",
    "idiomatic": ""
  },
  "s0353": {
    "chinese": "此皆謂日月亂行者也。",
    "literal": "",
    "idiomatic": ""
  },
  "s0354": {
    "chinese": "元帝永光元年四月，日色青白，亡景，正中時有景亡光。",
    "literal": "",
    "idiomatic": ""
  },
  "s0355": {
    "chinese": "是夏寒，至九月，日乃有光。",
    "literal": "",
    "idiomatic": ""
  },
  "s0356": {
    "chinese": "京房易傳曰：「美不上人，茲謂上弱，厥異日白，七日不溫。",
    "literal": "",
    "idiomatic": ""
  },
  "s0357": {
    "chinese": "順亡所制茲謂弱，日白六十日，物亡霜而死。",
    "literal": "",
    "idiomatic": ""
  },
  "s0358": {
    "chinese": "天子親伐，茲謂不知，日白，體動而寒。",
    "literal": "",
    "idiomatic": ""
  },
  "s0359": {
    "chinese": "弱而有任，茲謂不亡，日白不溫，明不動。",
    "literal": "",
    "idiomatic": ""
  },
  "s0360": {
    "chinese": "辟鳗公行，茲謂不伸，厥異日黑，大風起，天無雲，日光晻。",
    "literal": "",
    "idiomatic": ""
  },
  "s0361": {
    "chinese": "不難上政，茲謂見過，日黑居仄，大如彈丸。」",
    "literal": "",
    "idiomatic": ""
  },
  "s0362": {
    "chinese": "成帝河平元年正月壬寅朔，日月俱在營室，時日出赤。",
    "literal": "",
    "idiomatic": ""
  },
  "s0363": {
    "chinese": "二月癸未，日朝赤，且入又赤，夜月赤。",
    "literal": "",
    "idiomatic": ""
  },
  "s0364": {
    "chinese": "甲申，日出赤如血，亡光，漏上四刻半，乃頗有光，燭地赤黃，食後乃復。",
    "literal": "",
    "idiomatic": ""
  },
  "s0365": {
    "chinese": "京房易傳曰：「辟不聞道茲謂亡，厥異日赤。」",
    "literal": "",
    "idiomatic": ""
  },
  "s0366": {
    "chinese": "三月乙未，日出黃，有黑氣大如錢，居日中央。",
    "literal": "",
    "idiomatic": ""
  },
  "s0367": {
    "chinese": "京房易傳曰：「祭天不順茲謂逆，厥異日赤，其中黑。",
    "literal": "",
    "idiomatic": ""
  },
  "s0368": {
    "chinese": "聞善不予，茲謂失知，厥異日黃。」",
    "literal": "",
    "idiomatic": ""
  },
  "s0369": {
    "chinese": "夫大人者，與天地合其德，與日月合其明，故聖王在上，總命群賢，以亮天功，則日之光明，五色備具，燭燿亡主；",
    "literal": "",
    "idiomatic": ""
  },
  "s0370": {
    "chinese": "有主則為異，應行而變也。",
    "literal": "",
    "idiomatic": ""
  },
  "s0371": {
    "chinese": "色不虛改，形不虛毀，觀日之五變，足以監矣。",
    "literal": "",
    "idiomatic": ""
  },
  "s0372": {
    "chinese": "故曰「縣象著明，莫大乎日月」，此之謂也。",
    "literal": "",
    "idiomatic": ""
  },
  "s0373": {
    "chinese": "嚴公七年「四月辛卯夜，恆星不見，夜中星隕如雨」。",
    "literal": "",
    "idiomatic": ""
  },
  "s0374": {
    "chinese": "董仲舒、劉向以為常星二十八宿者，人君之象也；",
    "literal": "",
    "idiomatic": ""
  },
  "s0375": {
    "chinese": "眾星，萬民之類也。",
    "literal": "",
    "idiomatic": ""
  },
  "s0376": {
    "chinese": "列宿不見，象諸侯微也；",
    "literal": "",
    "idiomatic": ""
  },
  "s0377": {
    "chinese": "眾星隕墜，民失其所也。",
    "literal": "",
    "idiomatic": ""
  },
  "s0378": {
    "chinese": "夜中者，為中國也。",
    "literal": "",
    "idiomatic": ""
  },
  "s0379": {
    "chinese": "不及地而復，象齊桓起而救存之也。",
    "literal": "",
    "idiomatic": ""
  },
  "s0380": {
    "chinese": "鄉亡桓公，星遂至地，中國其良絕矣。",
    "literal": "",
    "idiomatic": ""
  },
  "s0381": {
    "chinese": "劉向以為夜中者，言不得終性命，中道敗也。",
    "literal": "",
    "idiomatic": ""
  },
  "s0382": {
    "chinese": "或曰象其叛也，言當中道叛其上也。",
    "literal": "",
    "idiomatic": ""
  },
  "s0383": {
    "chinese": "天垂象以視下，將欲人君防惡遠非，慎卑省微，以自全安也。",
    "literal": "",
    "idiomatic": ""
  },
  "s0384": {
    "chinese": "如人君有賢明之材，畏天威命，若高宗謀祖己，成王泣金縢，改過修正，立信布德，存亡繼絕，修廢舉逸，下學而上達，裁什一之稅，復三日之役，節用儉服，以惠百姓，則諸侯懷德，士民歸仁，災消而福興矣。",
    "literal": "",
    "idiomatic": ""
  },
  "s0385": {
    "chinese": "遂莫肯改寤，法則古人，而各行其私意，終於君臣乖離，上下交怨。",
    "literal": "",
    "idiomatic": ""
  },
  "s0386": {
    "chinese": "自是之後，齊、宋之君弒，譚、遂、邢、衛之國滅，宿遷於宋，蔡獲於楚，晉相弒殺，五世乃定，此其效也。",
    "literal": "",
    "idiomatic": ""
  },
  "s0387": {
    "chinese": "左氏傳曰：「恆星不見，夜明也；",
    "literal": "",
    "idiomatic": ""
  },
  "s0388": {
    "chinese": "星隕如雨，與雨偕也。」",
    "literal": "",
    "idiomatic": ""
  },
  "s0389": {
    "chinese": "劉歆以為晝象中國，夜象夷狄。",
    "literal": "",
    "idiomatic": ""
  },
  "s0390": {
    "chinese": "夜明，故常見之星皆不見，象中國微也。",
    "literal": "",
    "idiomatic": ""
  },
  "s0391": {
    "chinese": "「星隕如雨」，如，而也，星隕而且雨，故曰「與雨偕也」，明雨與星隕，兩變相成也。",
    "literal": "",
    "idiomatic": ""
  },
  "s0392": {
    "chinese": "洪範曰：「庶民惟星。」",
    "literal": "",
    "idiomatic": ""
  },
  "s0393": {
    "chinese": "《易》曰：「雷雨作，解。」",
    "literal": "",
    "idiomatic": ""
  },
  "s0394": {
    "chinese": "是歲歲在玄枵，齊分野也。",
    "literal": "",
    "idiomatic": ""
  },
  "s0395": {
    "chinese": "夜中而星隕，象庶民中離上也。",
    "literal": "",
    "idiomatic": ""
  },
  "s0396": {
    "chinese": "雨以解過施，復從上下，象齊桓行伯，復興周室也。",
    "literal": "",
    "idiomatic": ""
  },
  "s0397": {
    "chinese": "周四月，夏二月也，日在降婁，魯分野也。",
    "literal": "",
    "idiomatic": ""
  },
  "s0398": {
    "chinese": "先是，衛侯朔奔齊，衛公子黔牟立，齊帥諸侯伐之，天子使使救衛。",
    "literal": "",
    "idiomatic": ""
  },
  "s0399": {
    "chinese": "魯公子溺專政，會齊以犯王命，嚴弗能止，卒從而伐衛，逐天王所立。",
    "literal": "",
    "idiomatic": ""
  },
  "s0400": {
    "chinese": "不義至甚，而自以為功。",
    "literal": "",
    "idiomatic": ""
  }
}