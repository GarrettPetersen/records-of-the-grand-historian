{
  "s0001": "楚之先祖出自帝顓頊高陽。",
  "s0002": "高陽者，黃帝之孫，昌意之子也。",
  "s0003": "高陽生稱，稱生卷章，卷章生重黎。",
  "s0004": "重黎為帝嚳高辛居火正，甚有功，能光融天下，帝嚳命曰祝融。",
  "s0005": "共工氏作亂，帝嚳使重黎誅之而不盡。",
  "s0006": "帝乃以庚寅日誅重黎，而以其弟吳回為重黎後，復居火正，為祝融。",
  "s0007": "吳回生陸終。",
  "s0008": "陸終生子六人，坼剖而產焉。",
  "s0009": "其長一曰昆吾；",
  "s0010": "二曰參胡；",
  "s0011": "三曰彭祖；",
  "s0012": "四曰會人；",
  "s0013": "五曰曹姓；",
  "s0014": "六曰季連，羋姓，楚其後也。",
  "s0015": "昆吾氏，夏之時嘗為侯伯，桀之時湯滅之。",
  "s0016": "彭祖氏，殷之時嘗為侯伯，殷之末世滅彭祖氏。",
  "s0017": "季連生附沮，附沮生穴熊。",
  "s0018": "其後中微，或在中國，或在蠻夷，弗能紀其世。",
  "s0019": "周文王之時，季連之苗裔曰鬻熊。",
  "s0020": "鬻熊子事文王，蚤卒。",
  "s0021": "其子曰熊麗。",
  "s0022": "熊麗生熊狂，熊狂生熊繹。",
  "s0023": "熊繹當周成王之時，舉文、武勤勞之後嗣，而封熊繹於楚蠻，封以子男之田，姓羋氏，居丹陽。",
  "s0024": "楚子熊繹與魯公伯禽、衛康叔子牟、晉侯燮、齊太公子呂伋俱事成王。",
  "s0025": "熊繹生熊艾，熊艾生熊亶，熊亶生熊勝。",
  "s0026": "熊勝以弟熊楊為後。",
  "s0027": "熊楊生熊渠。",
  "s0028": "熊渠生子三年。",
  "s0029": "當周夷王之時，王室微，諸侯或不朝，相伐。",
  "s0030": "熊渠甚得江漢閒民和，乃興兵伐庸、楊蠆，至于鄂。",
  "s0031": "熊渠曰：「我蠻夷也，不與中國之號謚。」",
  "s0032": "乃立其長子康為句亶王，中子紅為鄂王，少子執疵為越章王，皆在江上楚蠻之地。",
  "s0033": "及周厲王之時，暴虐，熊渠畏其伐楚，亦去其王。",
  "s0034": "後為熊毋康，毋康蚤死。",
  "s0035": "熊渠卒，子熊摯紅立。",
  "s0036": "摯紅卒，其弟弒而代立，曰熊延。",
  "s0037": "熊延生熊勇。",
  "s0038": "熊勇六年，而周人作亂，攻厲王，厲王出奔彘。",
  "s0039": "熊勇十年，卒，弟熊嚴為後。",
  "s0040": "熊嚴十年，卒。",
  "s0041": "有子四人，長子伯霜，中子仲雪，次子叔堪，少子季徇。",
  "s0042": "熊嚴卒，長子伯霜代立，是為熊霜。",
  "s0043": "熊霜元年，周宣王初立。",
  "s0044": "熊霜六年，卒，三弟爭立。",
  "s0045": "仲雪死；",
  "s0046": "叔堪亡，避難於濮；",
  "s0047": "而少弟季徇立，是為熊徇。",
  "s0048": "熊徇十六年，鄭桓公初封於鄭。",
  "s0049": "二十二年，熊徇卒，子熊咢立。",
  "s0050": "熊咢九年，卒，子熊儀立，是為若敖。",
  "s0051": "若敖二十年，周幽王為犬戎所弒，周東徙，而秦襄公始列為諸侯。",
  "s0052": "二十七年，若敖卒，子熊坎立，是為霄敖。",
  "s0053": "霄敖六年，卒，子熊眴立，是為蚡冒。",
  "s0054": "蚡冒十三年，晉始亂，以曲沃之故。",
  "s0055": "蚡冒十七年，卒。",
  "s0056": "蚡冒弟熊通弒蚡冒子而代立，是為楚武王。",
  "s0057": "武王十七年，晉之曲沃莊伯弒主國晉孝侯。",
  "s0058": "十九年，鄭伯弟段作亂。",
  "s0059": "二十一年，鄭侵天子之田。",
  "s0060": "二十三年，衛弒其君桓公。",
  "s0061": "二十九年，魯弒其君隱公。",
  "s0062": "三十一年，宋太宰華督弒其君殤公。",
  "s0063": "三十五年，楚伐隨。",
  "s0064": "隨曰：「我無罪。」",
  "s0065": "楚曰：「我蠻夷也。",
  "s0066": "今諸侯皆為叛相侵，或相殺。",
  "s0067": "我有敝甲，欲以觀中國之政，請王室尊吾號。」",
  "s0068": "隨人為之周，請尊楚，王室不聽，還報楚。",
  "s0069": "三十七年，楚熊通怒曰：「吾先鬻熊，文王之師也，蚤終。",
  "s0070": "成王舉我先公，乃以子男田令居楚，蠻夷皆率服，而王不加位，我自尊耳。」",
  "s0071": "乃自立為武王，與隨人盟而去。",
  "s0072": "於是始開濮地而有之。",
  "s0073": "五十一年，周召隨侯，數以立楚為王。",
  "s0074": "楚怒，以隨背己，伐隨。",
  "s0075": "武王卒師中而兵罷。",
  "s0076": "子文王熊貲立，始都郢。",
  "s0077": "文王二年，伐申過鄧，鄧人曰「楚王易取」，鄧侯不許也。",
  "s0078": "六年，伐蔡，虜蔡哀侯以歸，已而釋之。",
  "s0079": "楚彊，陵江漢閒小國，小國皆畏之。",
  "s0080": "十一年，齊桓公始霸，楚亦始大。",
  "s0081": "十二年，伐鄧，滅之。",
  "s0082": "十三年，卒，子熊艱立，是為莊敖。",
  "s0083": "莊敖五年，欲殺其弟熊惲，惲奔隨，與隨襲弒莊敖代立，是為成王。",
  "s0084": "成王惲元年，初即位，布德施惠，結舊好於諸侯。",
  "s0085": "使人獻天子，天子賜胙，曰：「鎮爾南方夷越之亂，無侵中國。」",
  "s0086": "於是楚地千里。",
  "s0087": "十六年，齊桓公以兵侵楚，至陘山。",
  "s0088": "楚成王使將軍屈完以兵御之，與桓公盟。",
  "s0089": "桓公數以周之賦不入王室，楚許之，乃去。",
  "s0090": "十八年，成王以兵北伐許，許君肉袒謝，乃釋之。",
  "s0091": "二十二年，伐黃。",
  "s0092": "二十六年，滅英。",
  "s0093": "三十三年，宋襄公欲為盟會，召楚。",
  "s0094": "楚王怒曰：「召我，我將好往襲辱之。」",
  "s0095": "遂行，至盂，遂執辱宋公，已而歸之。",
  "s0096": "三十四年，鄭文公南朝楚。",
  "s0097": "楚成王北伐宋，敗之泓，射傷宋襄公，襄公遂病創死。",
  "s0098": "三十五年，晉公子重耳過楚，成王以諸侯客禮饗，而厚送之於秦。",
  "s0099": "三十九年，魯僖公來請兵以伐齊，楚使申侯將兵伐齊，取穀，置齊桓公子雍焉。",
  "s0100": "齊桓公七子皆奔楚，楚盡以為上大夫。",
  "s0101": "滅夔，夔不祀祝融、鬻熊故也。",
