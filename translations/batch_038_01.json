{
  "s0001": {
    "chinese": "夏書：禹堙洪水十三年，過家不入門。",
    "literal": "",
    "idiomatic": ""
  },
  "s0002": {
    "chinese": "陸行載車，水行乘舟，泥行乘毳，山行則梮，以別九州；",
    "literal": "",
    "idiomatic": ""
  },
  "s0003": {
    "chinese": "隨山浚川，任土作貢；",
    "literal": "",
    "idiomatic": ""
  },
  "s0004": {
    "chinese": "通九道，陂九澤，度九山。",
    "literal": "",
    "idiomatic": ""
  },
  "s0005": {
    "chinese": "然河災之羨溢，害中國也尤甚。",
    "literal": "",
    "idiomatic": ""
  },
  "s0006": {
    "chinese": "唯是為務，故道河自積石，歷龍門，南到華陰，東下底柱，及盟津、雒內，至于大伾。",
    "literal": "",
    "idiomatic": ""
  },
  "s0007": {
    "chinese": "於是禹以為河所從來者高，水湍悍，難以行平地，數為敗，乃釃二渠以引其河，北載之高地，過洚水，至於大陸，播為九河，同為迎河，入于勃海。",
    "literal": "",
    "idiomatic": ""
  },
  "s0008": {
    "chinese": "九川既疏，九澤既陂，諸夏乂安，功施乎三代。",
    "literal": "",
    "idiomatic": ""
  },
  "s0009": {
    "chinese": "自是之後，滎陽下引河東南為鴻溝，以通宋、鄭、陳、蔡、曹、衛，與濟、汝、淮、泗會。",
    "literal": "",
    "idiomatic": ""
  },
  "s0010": {
    "chinese": "於楚，西方則通渠漢川、雲夢之際，東方則通溝江淮之間。",
    "literal": "",
    "idiomatic": ""
  },
  "s0011": {
    "chinese": "於吳，則通渠三江、五湖。",
    "literal": "",
    "idiomatic": ""
  },
  "s0012": {
    "chinese": "於齊，則通淄濟之間。",
    "literal": "",
    "idiomatic": ""
  },
  "s0013": {
    "chinese": "於蜀，則蜀守李冰鑿離馈，避沫水之害，穿二江成都中。",
    "literal": "",
    "idiomatic": ""
  },
  "s0014": {
    "chinese": "此渠皆可行舟，有餘則用溉，百姓饗其利。",
    "literal": "",
    "idiomatic": ""
  },
  "s0015": {
    "chinese": "至於它，往往引其水，用溉田，溝渠甚多，然莫足數也。",
    "literal": "",
    "idiomatic": ""
  },
  "s0016": {
    "chinese": "魏文侯時，西門豹為鄴令，有令名。",
    "literal": "",
    "idiomatic": ""
  },
  "s0017": {
    "chinese": "至文侯曾孫襄王時，與群臣飲酒，王為群臣祝曰：「今吾臣皆西門豹之為人臣也！」",
    "literal": "",
    "idiomatic": ""
  },
  "s0018": {
    "chinese": "史起進曰：「魏氏之行田也以百畝，鄴獨二百畝，是田惡也。",
    "literal": "",
    "idiomatic": ""
  },
  "s0019": {
    "chinese": "漳水在其旁，西門豹不知用，是不智也。",
    "literal": "",
    "idiomatic": ""
  },
  "s0020": {
    "chinese": "知而不興，是不仁也。",
    "literal": "",
    "idiomatic": ""
  },
  "s0021": {
    "chinese": "仁智豹未之盡，何足法也！」",
    "literal": "",
    "idiomatic": ""
  },
  "s0022": {
    "chinese": "於是以史起為鄴令，遂引漳水溉鄴，以富魏之河內。",
    "literal": "",
    "idiomatic": ""
  },
  "s0023": {
    "chinese": "民歌之曰：「鄴有賢令兮為史公，決漳水兮灌鄴旁，終古秽鹵兮生稻梁。」",
    "literal": "",
    "idiomatic": ""
  },
  "s0024": {
    "chinese": "其後韓聞秦之好興事，欲罷之，無令東伐。",
    "literal": "",
    "idiomatic": ""
  },
  "s0025": {
    "chinese": "乃使水工鄭國間說秦，令鑿涇水，自中山西邸瓠口為渠，並北山，東注洛，三百餘里，欲以溉田。",
    "literal": "",
    "idiomatic": ""
  },
  "s0026": {
    "chinese": "中作而覺，秦欲殺鄭國。",
    "literal": "",
    "idiomatic": ""
  },
  "s0027": {
    "chinese": "鄭國曰：「始臣為間，然渠成亦秦之利也。",
    "literal": "",
    "idiomatic": ""
  },
  "s0028": {
    "chinese": "臣為韓延數歲之命，而為秦建萬世之功。」",
    "literal": "",
    "idiomatic": ""
  },
  "s0029": {
    "chinese": "秦以為然，卒使就渠。",
    "literal": "",
    "idiomatic": ""
  },
  "s0030": {
    "chinese": "渠成而用溉注填閼之水，溉秽鹵之地四萬餘頃，收皆畝一鍾。",
    "literal": "",
    "idiomatic": ""
  },
  "s0031": {
    "chinese": "於是關中為沃野，無凶年，秦以富彊，卒并諸侯，因名曰鄭國渠。",
    "literal": "",
    "idiomatic": ""
  },
  "s0032": {
    "chinese": "漢興三十有九年，孝文時河決酸棗，東潰金隄，於是東郡大興卒塞之。",
    "literal": "",
    "idiomatic": ""
  },
  "s0033": {
    "chinese": "其後三十六歲，孝武元光中，河決於瓠子，東南注鉅野，通於淮、泗。",
    "literal": "",
    "idiomatic": ""
  },
  "s0034": {
    "chinese": "上使汲黯、鄭當時興人徒塞之，輒復壞。",
    "literal": "",
    "idiomatic": ""
  },
  "s0035": {
    "chinese": "是時武安侯田蚡為丞相，其奉邑食鄃。",
    "literal": "",
    "idiomatic": ""
  },
  "s0036": {
    "chinese": "鄃居河北，河決而南則鄃無水災，邑收入多。",
    "literal": "",
    "idiomatic": ""
  },
  "s0037": {
    "chinese": "蚡言於上曰：「江河之決皆天事，未易以人力彊塞，彊塞之未必順天。」",
    "literal": "",
    "idiomatic": ""
  },
  "s0038": {
    "chinese": "而望氣用數者亦以為然，是以久不復塞也。",
    "literal": "",
    "idiomatic": ""
  },
  "s0039": {
    "chinese": "時鄭當時為大司農，言「異時關東漕粟從渭上，度六月罷，而渭水道九百餘里，時有難處。",
    "literal": "",
    "idiomatic": ""
  },
  "s0040": {
    "chinese": "引渭穿渠起長安，旁南山下，至河三百餘里，徑，易遭，度可令三月罷；",
    "literal": "",
    "idiomatic": ""
  },
  "s0041": {
    "chinese": "罷而渠下民田萬餘頃又可得以溉。",
    "literal": "",
    "idiomatic": ""
  },
  "s0042": {
    "chinese": "此捐漕省卒，而益肥關中之地，得穀。」",
    "literal": "",
    "idiomatic": ""
  },
  "s0043": {
    "chinese": "上以為然，令齊人水工徐伯表，發卒數萬人穿漕渠，三歲而通。",
    "literal": "",
    "idiomatic": ""
  },
  "s0044": {
    "chinese": "以漕，大便利。",
    "literal": "",
    "idiomatic": ""
  },
  "s0045": {
    "chinese": "其後漕稍多，而渠下之民頗得以溉矣。",
    "literal": "",
    "idiomatic": ""
  },
  "s0046": {
    "chinese": "後河東守番係言：「漕從山東西，歲百餘萬石，更底柱之艱，敗亡甚多而煩費。",
    "literal": "",
    "idiomatic": ""
  },
  "s0047": {
    "chinese": "穿渠引汾溉皮氏、汾陰下，引河溉汾陰、蒲阪下，度可得五千頃。",
    "literal": "",
    "idiomatic": ""
  },
  "s0048": {
    "chinese": "故盡河堧棄地，民茭牧其中耳，今溉田之，度可得穀二百萬石以上。",
    "literal": "",
    "idiomatic": ""
  },
  "s0049": {
    "chinese": "穀從渭上，與關中無異，而底柱之東可毋復漕。」",
    "literal": "",
    "idiomatic": ""
  },
  "s0050": {
    "chinese": "上以為然，發卒數萬人作渠田。",
    "literal": "",
    "idiomatic": ""
  }
}