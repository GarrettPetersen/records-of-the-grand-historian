{
  "s0151": "公孫支書而藏之，秦讖於是出矣。",
  "s0152": "獻公之亂，文公之霸，而襄公敗秦師於殽而歸縱淫，此子之所聞。",
  "s0153": "今主君之疾與之同，不出三日疾必閒，閒必有言也。」",
  "s0155": "居二日半，簡子寤。",
  "s0156": "語大夫曰：「我之帝所甚樂，與百神游於鈞天，廣樂九奏萬舞，不類三代之樂，其聲動人心。",
  "s0157": "有一熊欲來援我，帝命我射之，中熊，熊死。",
  "s0158": "又有一羆來，我又射之，中羆，羆死。",
  "s0159": "帝甚喜，賜我二笥，皆有副。",
  "s0160": "吾見兒在帝側，帝屬我一翟犬，曰：『及而子之壯也，以賜之。』",
  "s0161": "帝告我：『晉國且世衰，七世而亡，嬴姓將大敗周人於范魁之西，而亦不能有也。",
  "s0162": "今余思虞舜之勳，適余將以其胄女孟姚配而七世之孫。』」",
  "s0163": "董安于受言而書藏之。",
  "s0164": "以扁鵲言告簡子，簡子賜扁鵲田四萬畝。",
  "s0165": "他日，簡子出，有人當道，辟之不去，從者怒，將刃之。",
  "s0166": "當道者曰：「吾欲有謁於主君。」",
  "s0167": "從者以聞。",
  "s0168": "簡子召之，曰：「譆，吾有所見子晣也。」",
  "s0169": "當道者曰：「屏左右，願有謁。」",
  "s0170": "簡子屏人。",
  "s0171": "當道者曰：「主君之疾，臣在帝側。」",
  "s0172": "簡子曰：「然，有之。",
  "s0173": "子之見我，我何為？」",
  "s0174": "當道者曰：「帝令主君射熊與羆，皆死。」",
  "s0175": "簡子曰：「是，且何也？」",
  "s0176": "當道者曰：「晉國且有大難，主君首之。",
  "s0177": "帝令主君滅二卿，夫熊與羆皆其祖也。」",
  "s0178": "簡子曰：「帝賜我二笥皆有副，何也？」",
  "s0179": "當道者曰：「主君之子將克二國於翟，皆子姓也。」",
  "s0180": "簡子曰：「吾見兒在帝側，帝屬我一翟犬，曰『及而子之長以賜之』。",
  "s0181": "夫兒何謂以賜翟犬？」",
  "s0182": "當道者曰：「兒，主君之子也。",
  "s0183": "翟犬者，代之先也。",
  "s0184": "主君之子且必有代。",
  "s0185": "及主君之後嗣，且有革政而胡服，并二國於翟。」",
  "s0186": "簡子問其姓而延之以官。",
  "s0187": "當道者曰：「臣野人，致帝命耳。」",
  "s0188": "遂不見。",
  "s0189": "簡子書藏之府。",
  "s0190": "異日，姑布子卿見簡子，簡子遍召諸子相之。",
  "s0191": "子卿曰：「無為將軍者。」",
  "s0192": "簡子曰：「趙氏其滅乎？」",
  "s0193": "子卿曰：「吾嘗見一子於路，殆君之子也。」",
  "s0194": "簡子召子毋卹。",
  "s0195": "毋卹至，則子卿起曰：「此真將軍矣！」",
  "s0196": "簡子曰：「此其母賤，翟婢也，奚道貴哉？」",
  "s0197": "子卿曰：「天所授，雖賤必貴。」",
  "s0198": "自是之後，簡子盡召諸子與語，毋卹最賢。",
  "s0199": "簡子乃告諸子曰：「吾藏寶符於常山上，先得者賞。」",
  "s0200": "諸子馳之常山上，求，無所得。",
  "s0201": "毋卹還，曰：「已得符矣。」",
  "s0202": "簡子曰：「奏之。」",
  "s0203": "毋卹曰：「從常山上臨代，代可取也。」",
  "s0204": "簡子於是知毋卹果賢，乃廢太子伯魯，而以毋卹為太子。",
  "s0205": "後二年，晉定公之十四年，范、中行作亂。",
  "s0206": "明年春，簡子謂邯鄲大夫午曰：「歸我衛士五百家，吾將置之晉陽。」",
  "s0207": "午許諾，歸而其父兄不聽，倍言。",
  "s0208": "趙鞅捕午，囚之晉陽。",
  "s0209": "乃告邯鄲人曰：「我私有誅午也，諸君欲誰立？」",
  "s0210": "遂殺午。",
  "s0211": "趙稷、涉賓以邯鄲反。",
  "s0212": "晉君使籍秦圍邯鄲。",
  "s0213": "荀寅、范吉射與午善，不肯助秦而謀作亂，董安于知之。",
  "s0214": "十月，范、中行氏伐趙鞅，鞅奔晉陽，晉人圍之。",
  "s0215": "范吉射、荀寅仇人魏襄等謀逐荀寅，以梁嬰父代之；",
  "s0216": "逐吉射，以范皋繹代之。",
  "s0217": "荀櫟言於晉侯曰：「君命大臣，始亂者死。",
  "s0218": "今三臣始亂而獨逐鞅，用刑不均，請皆逐之。」",
  "s0219": "十一月，荀櫟、韓不佞、魏哆奉公命以伐范、中行氏，不克。",
  "s0220": "范、中行氏反伐公，公擊之，范、中行敗走。",
  "s0221": "丁未，二子奔朝歌。",
  "s0222": "韓、魏以趙氏為請。",
  "s0223": "十二月辛未，趙鞅入絳，盟于公宮。",
  "s0224": "其明年，知伯文子謂趙鞅曰：「范、中行雖信為亂，安于發之，是安于與謀也。",
  "s0225": "晉國有法，始亂者死。",
  "s0226": "夫二子已伏罪而安于獨在。」",
  "s0227": "趙鞅患之。",
  "s0228": "安于曰：「臣死，趙氏定，晉國寧，吾死晚矣。」",
  "s0229": "遂自殺。",
  "s0230": "趙氏以告知伯，然後趙氏寧。",
  "s0231": "孔子聞趙簡子不請晉君而執邯鄲午，保晉陽，故書春秋曰「趙鞅以晉陽畔」。",
  "s0232": "趙簡子有臣曰周舍，好直諫。",
  "s0233": "周舍死，簡子每聽朝，常不悅，大夫請罪。",
  "s0234": "簡子曰：「大夫無罪。",
  "s0235": "吾聞千羊之皮不如一狐之腋。",
  "s0236": "諸大夫朝，徒聞唯唯，不聞周捨之鄂鄂，是以憂也。」",
  "s0237": "簡子由此能附趙邑而懷晉人。",
  "s0238": "晉定公十八年，趙簡子圍范、中行于朝歌，中行文子奔邯鄲。",
  "s0239": "明年，衛靈公卒。",
  "s0240": "簡子與陽虎送衛太子蒯聵于衛，衛不內，居戚。",
  "s0241": "晉定公二十一年，簡子拔邯鄲，中行文子奔柏人。",
  "s0242": "簡子又圍柏人，中行文子、范昭子遂奔齊。",
  "s0243": "趙竟有邯鄲、柏人。",
  "s0244": "范、中行餘邑入于晉。",
  "s0245": "趙名晉卿，實專晉權，奉邑侔於諸侯。",
  "s0246": "晉定公三十年，定公與吳王夫差爭長於黃池，趙簡子從晉定公，卒長吳。",
  "s0247": "定公三十七年卒，而簡子除三年之喪，期而已。",
  "s0248": "是歲，越王句踐滅吳。",
  "s0249": "晉出公十一年，知伯伐鄭。",
  "s0250": "趙簡子疾，使太子毋卹將而圍鄭。",
  "s0251": "知伯醉，以酒灌擊毋卹。",
  "s0252": "毋卹群臣請死之。",
  "s0253": "毋卹曰：「君所以置毋卹，為能忍。」",
  "s0254": "然亦慍知伯。",
  "s0255": "知伯歸，因謂簡子，使廢毋卹，簡子不聽。",
  "s0256": "毋卹由此怨知伯。",
  "s0257": "晉出公十七年，簡子卒，太子毋卹代立，是為襄子。",
  "s0258": "趙襄子元年，越圍吳。",
  "s0259": "襄子降喪食，使楚隆問吳王。",
  "s0260": "襄子姊前為代王夫人。",
  "s0261": "簡子既葬，未除服，北登夏屋，請代王。",
  "s0262": "使廚人操銅枓以食代王及從者，行斟，陰令宰人各以枓擊殺代王及從官，遂興兵平代地。",
  "s0263": "其姊聞之，泣而呼天，摩笄自殺。",
  "s0264": "代人憐之，所死地名之為摩笄之山。",
  "s0265": "遂以代封伯魯子周為代成君。",
  "s0266": "伯魯者，襄子兄，故太子。",
  "s0267": "太子蚤死，故封其子。",
  "s0268": "襄子立四年，知伯與趙、韓、魏盡分其范、中行故地。",
  "s0269": "晉出公怒，告齊、魯，欲以伐四卿。",
  "s0270": "四卿恐，遂共攻出公。",
  "s0271": "出公奔齊，道死。",
  "s0272": "知伯乃立昭公曾孫驕，是為晉懿公。",
  "s0273": "知伯益驕。",
  "s0274": "請地韓、魏，韓、魏與之。",
  "s0275": "請地趙，趙不與，以其圍鄭之辱。",
  "s0276": "知伯怒，遂率韓、魏攻趙。",
  "s0277": "趙襄子懼，乃奔保晉陽。",
  "s0278": "原過從，後，至於王澤，見三人，自帶以上可見，自帶以下不可見。",
  "s0279": "與原過竹二節，莫通。",
  "s0280": "曰：「為我以是遺趙毋卹。」",
  "s0281": "原過既至，以告襄子。",
  "s0282": "襄子齊三日，親自剖竹，有朱書曰：「趙毋卹，余霍泰山山陽侯天使也。",
  "s0283": "三月丙戌，余將使女反滅知氏。",
  "s0284": "女亦立我百邑，余將賜女林胡之地。",
  "s0285": "至于後世，且有伉王，赤黑，龍面而鳥噣，鬢麋髭髯，大膺大胸，修下而馮，左袵界乘，奄有河宗，至于休溷諸貉，南伐晉別，北滅黑姑。」",
  "s0286": "襄子再拜，受三神之令。",
  "s0287": "三國攻晉陽，歲餘，引汾水灌其城，城不浸者三版。",
  "s0288": "城中懸釜而炊，易子而食。",
  "s0289": "群臣皆有外心，禮益慢，唯高共不敢失禮。",
  "s0290": "襄子懼，乃夜使相張孟同私於韓、魏。",
  "s0291": "韓、魏與合謀，以三月丙戌，三國反滅知氏，共分其地。",
  "s0292": "於是襄子行賞，高共為上。",
  "s0293": "張孟同曰：「晉陽之難，唯共無功。」",
  "s0294": "襄子曰：「方晉陽急，群臣皆懈，惟共不敢失人臣禮，是以先之。」",
  "s0295": "於是趙北有代，南并知氏，彊於韓、魏。",
  "s0296": "遂祠三神於百邑，使原過主霍泰山祠祀。",
  "s0297": "其後娶空同氏，生五子。",
  "s0298": "襄子為伯魯之不立也，不肯立子，且必欲傳位與伯魯子代成君。",
  "s0299": "成君先死，乃取代成君子浣立為太子。",
  "s0300": "襄子立三十三年卒，浣立，是為獻侯。",
  "s0301": "獻侯少即位，治中牟。",
  "s0302": "襄子弟桓子逐獻侯，自立於代，一年卒。",
  "s0303": "國人曰桓子立非襄子意，乃共殺其子而復迎立獻侯。",
  "s0304": "十年，中山武公初立。",
  "s0305": "十三年，城平邑。",
  "s0306": "十五年，獻侯卒，子烈侯籍立。",
  "s0307": "烈侯元年，魏文侯伐中山，使太子擊守之。",
  "s0308": "六年，魏、韓、趙皆相立為諸侯，追尊獻子為獻侯。",
  "s0309": "烈侯好音，謂相國公仲連曰：「寡人有愛，可以貴之乎？」",
  "s0310": "公仲曰：「富之可，貴之則否。」",
  "s0311": "烈侯曰：「然。",
  "s0312": "夫鄭歌者槍、石二人，吾賜之田，人萬畝。」",
  "s0313": "公仲曰：「諾。」",
  "s0314": "不與。",
  "s0315": "居一月，烈侯從代來，問歌者田。",
  "s0316": "公仲曰：「求，未有可者。」",
  "s0317": "有頃，烈侯復問。",
  "s0318": "公仲終不與，乃稱疾不朝。",
  "s0319": "番吾君自代來，謂公仲曰：「君實好善，而未知所持。",
  "s0320": "今公仲相趙，於今四年，亦有進士乎？」",
  "s0321": "公仲曰：「未也。」",
  "s0322": "番吾君曰：「牛畜、荀欣、徐越皆可。」",
  "s0323": "公仲乃進三人。",
  "s0324": "及朝，烈侯復問：「歌者田何如？」",
  "s0325": "公仲曰：「方使擇其善者。」",
  "s0326": "牛畜侍烈侯以仁義，約以王道，烈侯逌然。",
  "s0327": "明日，荀欣侍，以選練舉賢，任官使能。",
  "s0328": "明日，徐越侍，以節財儉用，察度功德。",
  "s0329": "所與無不充，君說。",
  "s0330": "烈侯使使謂相國曰：「歌者之田且止。」",
  "s0331": "官牛畜為師，荀欣為中尉，徐越為內史，賜相國衣二襲。",
  "s0332": "九年，烈侯卒，弟武公立。",
  "s0333": "武公十三年卒，趙復立烈侯太子章，是為敬侯。",
  "s0334": "是歲，魏文侯卒。",
  "s0335": "敬侯元年，武公子朝作亂，不克，出奔魏。",
  "s0336": "趙始都邯鄲。",
  "s0337": "二年，敗齊于靈丘。",
  "s0338": "三年，救魏于廩丘，大敗齊人。",
  "s0339": "四年，魏敗我兔臺。",
  "s0340": "筑剛平以侵衛。",
  "s0341": "五年，齊、魏為衛攻趙，取我剛平。",
  "s0342": "六年，借兵於楚伐魏，取棘蒲。",
  "s0343": "八年，拔魏黃城。",
  "s0344": "九年，伐齊。",
  "s0345": "齊伐燕，趙救燕。",
  "s0346": "十年，與中山戰于房子。",
  "s0347": "十一年，魏、韓、趙共滅晉，分其地。",
  "s0348": "伐中山，又戰於中人。",
  "s0349": "十二年，敬侯卒，子成侯種立。",
  "s0350": "成侯元年，公子勝與成侯爭立，為亂。",
  "s0351": "二年六月，雨雪。",
  "s0352": "三年，太戊午為相。",
  "s0353": "伐衛，取鄉邑七十三。",
  "s0354": "魏敗我藺。",
  "s0355": "四年，與秦戰高安，敗之。",
  "s0356": "五年，伐齊于鄄。",
  "s0357": "魏敗我懷。",
  "s0358": "攻鄭，敗之，以與韓，韓與我長子。",
  "s0359": "六年，中山筑長城。",
  "s0360": "伐魏，敗湪澤，圍魏惠王。",
  "s0361": "七年，侵齊，至長城。",
  "s0362": "與韓攻周。",
  "s0363": "八年，與韓分周以為兩。",
  "s0364": "九年，與齊戰阿下。",
  "s0365": "十年，攻衛，取甄。",
  "s0366": "十一年，秦攻魏，趙救之石阿。",
  "s0367": "十二年，秦攻魏少梁，趙救之。",
  "s0368": "十三年，秦獻公使庶長國伐魏少梁，虜其太子、痤。",
  "s0369": "魏敗我澮，取皮牢。",
  "s0370": "成侯與韓昭侯遇上黨。",
  "s0371": "十四年，與韓攻秦。",
  "s0372": "十五年，助魏攻齊。",
  "s0373": "十六年，與韓、魏分晉，封晉君以端氏。",
  "s0374": "十七年，成侯與魏惠王遇葛孽。",
  "s0375": "十九年，與齊、宋會平陸，與燕會阿。",
  "s0376": "二十年，魏獻榮椽，因以為檀臺。",
  "s0377": "二十一年，魏圍我邯鄲。",
  "s0378": "二十二年，魏惠王拔我邯鄲，齊亦敗魏於桂陵。",
  "s0379": "二十四年，魏歸我邯鄲，與魏盟漳水上。",
  "s0380": "秦攻我藺。",
  "s0381": "二十五年，成侯卒。",
  "s0382": "公子紲太子肅侯爭立，紲敗亡奔韓。",
  "s0383": "肅侯元年，奪晉君端氏，徙處屯留。",
  "s0384": "二年，與魏惠王遇於陰晉。",
  "s0385": "三年，公子范襲邯鄲，不勝而死。",
  "s0386": "四年，朝天子。",
  "s0387": "六年，攻齊，拔高唐。",
  "s0388": "七年，公子刻攻魏首垣。",
  "s0389": "十一年，秦孝公使商君伐魏，虜其將公子卬。",
  "s0390": "趙伐魏。",
  "s0391": "十二年，秦孝公卒，商君死。",
  "s0392": "十五年，起壽陵。",
  "s0393": "魏惠王卒。",
  "s0394": "十六年，肅侯游大陵，出於鹿門，大戊午扣馬曰：「耕事方急，一日不作，百日不食。」",
  "s0395": "肅侯下車謝。",
  "s0396": "十七年，圍魏黃，不克。",
  "s0397": "筑長城。",
  "s0398": "十八年，齊、魏伐我，我決河水灌之，兵去。",
  "s0399": "二十二年，張儀相秦。",
  "s0400": "趙疵與秦戰，敗，秦殺疵河西，取我藺、離石。",
  "s0401": "二十三年，韓舉與齊、魏戰，死于桑丘。",
  "s0402": "二十四年，肅侯卒。",
  "s0403": "秦、楚、燕、齊、魏出銳師各萬人來會葬。",
  "s0404": "子武靈王立。",
  "s0405": "武靈王元年，陽文君趙豹相。",
  "s0406": "梁襄王與太子嗣，韓宣王與太子倉來朝信宮。",
  "s0407": "武靈王少，未能聽政，博聞師三人，左右司過三人。",
  "s0408": "及聽政，先問先王貴臣肥義，加其秩；",
  "s0409": "國三老年八十，月致其禮。",
  "s0410": "三年，城鄗。",
  "s0411": "四年，與韓會于區鼠。",
  "s0412": "五年，娶韓女為夫人。",
  "s0413": "八年，韓擊秦，不勝而去。",
  "s0414": "五國相王，趙獨否，曰：「無其實，敢處其名乎！」",
  "s0415": "令國人謂已曰「君」。",
  "s0416": "九年，與韓、魏共擊秦，秦敗我，斬首八萬級。",
  "s0417": "齊敗我觀澤。",
  "s0418": "十年，秦取我中都及西陽。",
  "s0419": "齊破燕。",
  "s0420": "燕相子之為君，君反為臣。",
  "s0421": "十一年，王召公子職於韓，立以為燕王，使樂池送之。",
  "s0422": "十三年，秦拔我藺，虜將軍趙莊。",
  "s0423": "楚、魏王來，過邯鄲。",
  "s0424": "十四年，趙何攻魏。",
  "s0425": "十六年，秦惠王卒。",
  "s0426": "王遊大陵。",
  "s0427": "他日，王夢見處女鼓琴而歌詩曰：「美人熒熒兮，顏若苕之榮。",
  "s0428": "命乎命乎，曾無我嬴！」",
  "s0429": "異日，王飲酒樂，數言所夢，想見其狀。",
  "s0430": "吳廣聞之，因夫人而內其女娃嬴。",
  "s0431": "孟姚也。",
  "s0432": "孟姚甚有寵於王，是為惠后。",
  "s0433": "十七年，王出九門，為野臺，以望齊、中山之境。",
  "s0434": "十八年，秦武王與孟說舉龍文赤鼎，絕臏而死。",
  "s0435": "趙王使代相趙固迎公子稷於燕，送歸，立為秦王，是為昭王。",
  "s0436": "十九年春正月，大朝信宮。",
  "s0437": "召肥義與議天下，五日而畢。",
  "s0438": "王北略中山之地，至於房子，遂之代，北至無窮，西至河，登黃華之上。",
  "s0439": "召樓緩謀曰：「我先王因世之變，以長南藩之地，屬阻漳、滏之險，立長城，又取藺、郭狼，敗林人於荏，而功未遂。",
  "s0440": "今中山在我腹心，北有燕，東有胡，西有林胡、樓煩、秦、韓之邊，而無彊兵之救，是亡社稷，柰何？",
  "s0441": "夫有高世之名，必有遺俗之累。",
  "s0442": "吾欲胡服。」",
  "s0443": "樓緩曰：「善。」",
  "s0444": "群臣皆不欲。",
  "s0445": "於是肥義侍，王曰：「簡、襄主之烈，計胡、翟之利。",
  "s0446": "為人臣者，寵有孝弟長幼順明之節，通有補民益主之業，此兩者臣之分也。",
  "s0447": "今吾欲繼襄主之跡，開於胡、翟之鄉，而卒世不見也。",
  "s0448": "為敵弱，用力少而功多，可以毋盡百姓之勞，而序往古之勳。",
  "s0449": "夫有高世之功者，負遺俗之累；",
  "s0450": "有獨智之慮者，任驁民之怨。",
  "s0451": "今吾將胡服騎射以教百姓，而世必議寡人，柰何？」",
  "s0452": "肥義曰：「臣聞疑事無功，疑行無名。",
  "s0453": "王既定負遺俗之慮，殆無顧天下之議矣。",
  "s0454": "夫論至德者不和於俗，成大功者不謀於眾。",
  "s0455": "昔者舜舞有苗，禹袒裸國，非以養欲而樂志也，務以論德而約功也。",
  "s0456": "愚者闇成事，智者睹未形，則王何疑焉。」",
  "s0457": "王曰：「吾不疑胡服也，吾恐天下笑我也。",
  "s0458": "狂夫之樂，智者哀焉；",
  "s0459": "愚者所笑，賢者察焉。",
  "s0460": "世有順我者，胡服之功未可知也。",
  "s0461": "雖驅世以笑我，胡地中山吾必有之。」",
  "s0462": "於是遂胡服矣。",
  "s0463": "使王紲公子成曰：「寡人胡服，將以朝也，亦欲叔服之。",
  "s0464": "家聽於親而國聽於君，古今之公行也。",
  "s0465": "子不反親，臣不逆君，兄弟之通義也。",
  "s0466": "今寡人作教易服而叔不服，吾恐天下議之也。",
  "s0467": "制國有常，利民為本；",
  "s0468": "從政有經，令行為上。",
  "s0469": "明德先論於賤，而行政先信於貴。",
  "s0470": "今胡服之意，非以養欲而樂志也；",
  "s0471": "事有所止而功有所出，事成功立，然後善也。",
  "s0472": "今寡人恐叔之逆從政之經，以輔叔之議。",
  "s0473": "且寡人聞之，事利國者行無邪，因貴戚者名不累，故願慕公叔之義，以成胡服之功。",
  "s0474": "使紲謁之叔，請服焉。」",
  "s0475": "公子成再拜稽首曰：「臣固聞王之胡服也。",
  "s0476": "臣不佞，寢疾，未能趨走以滋進也。",
  "s0477": "王命之，臣敢對，因竭其愚忠。",
  "s0478": "曰：臣聞中國者，蓋聰明徇智之所居也，萬物財用之所聚也，賢聖之所教也，仁義之所施也，詩書禮樂之所用也，異敏技能之所試也，遠方之所觀赴也，蠻夷之所義行也。",
  "s0479": "今王捨此而襲遠方之服，變古之教，易古人道，逆人之心，而怫學者，離中國，故臣願王圖之也。」",
  "s0480": "使者以報。",
  "s0481": "王曰：「吾固聞叔之疾也，我將自往請之。」",
  "s0483": "王遂往之公子成家，因自請之，曰：「夫服者，所以便用也；",
  "s0484": "禮者，所以便事也。",
  "s0485": "聖人觀鄉而順宜，因事而制禮，所以利其民而厚其國也。",
  "s0486": "夫翦發文身，錯臂左衽，甌越之民也。",
  "s0487": "黑齒雕題，卻冠秫絀，大吳之國也。",
  "s0488": "故禮服莫同，其便一也。",
  "s0489": "鄉異而用變，事異而禮易。",
  "s0490": "是以聖人果可以利其國，不一其用；",
  "s0491": "果可以便其事，不同其禮。",
  "s0492": "儒者一師而俗異，中國同禮而教離，況於山谷之便乎？",
  "s0493": "故去就之變，智者不能一；",
  "s0494": "遠近之服，賢聖不能同。",
  "s0495": "窮鄉多異，曲學多辯。",
  "s0496": "不知而不疑，異於己而不非者，公焉而眾求盡善也。",
  "s0497": "今叔之所言者俗也，吾所言者所以制俗也。",
  "s0498": "吾國東有河、薄洛之水，與齊、中山同之，無舟楫之用。",
  "s0499": "自常山以至代、上黨，東有燕、東胡之境，而西有樓煩、秦、韓之邊，今無騎射之備。",
  "s0500": "故寡人無舟楫之用，夾水居之民，將何以守河、薄洛之水；",
  "s0501": "變服騎射，以備燕、三胡、秦、韓之邊。",
  "s0502": "且昔者簡主不塞晉陽以及上黨，而襄主并戎取代以攘諸胡，此愚智所明也。",
  "s0503": "先時中山負齊之彊兵，侵暴吾地，系累吾民，引水圍鄗，微社稷之神靈，則鄗幾於不守也。",
  "s0504": "先王丑之，而怨未能報也。",
  "s0505": "今騎射之備，近可以便上黨之形，而遠可以報中山之怨。",
  "s0506": "而叔順中國之俗以逆簡、襄之意，惡變服之名以忘鄗事之丑，非寡人之所望也。」",
  "s0507": "公字成再拜稽首曰：「臣愚，不達於王之義，敢道世俗之聞，臣之罪也。",
  "s0508": "今王將繼簡、襄之意以順先王之志，臣敢不聽命乎！」",
  "s0509": "再拜稽首。",
  "s0510": "乃賜胡服。",
  "s0511": "明日，服而朝。",
  "s0512": "於是始出胡服令也。",
  "s0513": "趙文、趙造、周袑、趙俊皆諫止王毋胡服，如故法便。",
  "s0514": "王曰：「先王不同俗，何古之法？",
  "s0515": "帝王不相襲，何禮之循？",
  "s0516": "虙戲、神農教而不誅，黃帝、堯、舜誅而不怒。",
  "s0517": "及至三王，隨時制法，因事制禮。",
  "s0518": "法度制令各順其宜，衣服器械各便其用。",
  "s0519": "故禮也不必一道，而便國不必古。",
  "s0520": "聖人之興也不相襲而王，夏、殷之衰也不易禮而滅。",
  "s0521": "然則反古未可非，而循禮未足多也。",
  "s0522": "且服奇者志淫，則是鄒、魯無奇行也；",
  "s0523": "俗辟者民易，則是吳、越無秀士也。",
  "s0524": "且聖人利身謂之服，便事謂之禮。",
  "s0525": "夫進退之節，衣服之制者，所以齊常民也，非所以論賢者也。",
  "s0526": "故齊民與俗流，賢者與變俱。",
  "s0527": "故諺曰『以書御者不盡馬之情，以古制今者不達事之變』。",
  "s0528": "循法之功，不足以高世；",
  "s0529": "法古之學，不足以制今。",
  "s0530": "子不及也。」",
  "s0531": "遂胡服招騎射。",
  "s0532": "二十年，王略中山地，至寧葭；",
  "s0533": "西略胡地，至榆中。",
  "s0534": "林胡王獻馬。",
  "s0535": "歸，使樓緩之秦，仇液之韓，王賁之楚，富丁之魏，趙爵之齊。",
  "s0536": "代相趙固主胡，致其兵。",
  "s0537": "二十一年，攻中山。",
  "s0538": "趙袑為右軍，許鈞為左軍，公子章為中軍，王并將之。",
  "s0539": "牛翦將車騎，趙希并將胡、代。",
  "s0540": "趙與之陘，合軍曲陽，攻取丹丘、華陽、鴟之塞。",
  "s0541": "王軍取鄗、石邑、封龍、東垣。",
  "s0542": "中山獻四邑和，王許之，罷兵。",
  "s0543": "二十三年，攻中山。",
  "s0544": "二十五年，惠后卒。",
  "s0545": "使周袑胡服傅王子何。",
  "s0546": "二十六年，復攻中山，攘地北至燕、代，西至雲中、九原。",
  "s0547": "二十七年五月戊申，大朝於東宮，傳國，立王子何以為王。",
  "s0548": "王廟見禮畢，出臨朝。",
  "s0549": "大夫悉為臣，肥義為相國，并傅王。",
  "s0550": "是為惠文王。",
  "s0551": "惠文王，惠后吳娃子也。",
  "s0552": "武靈王自號為主父。",
  "s0553": "主父欲令子主治國，而身胡服將士大夫西北略胡地，而欲從雲中、九原直南襲秦，於是詐自為使者入秦。",
  "s0554": "秦昭王不知，已而怪其狀甚偉，非人臣之度，使人逐之，而主父馳已脫關矣。",
  "s0555": "審問之，乃主父也。",
  "s0556": "秦人大驚。",
  "s0557": "主父所以入秦者，欲自略地形，因觀秦王之為人也。",
  "s0558": "惠文王二年，主父行新地，遂出代，西遇樓煩王於西河而致其兵。",
  "s0559": "三年，滅中山，遷其王於膚施。",
  "s0560": "起靈壽，北地方從，代道大通。",
  "s0561": "還歸，行賞，大赦，置酒酺五日，封長子章為代安陽君。",
  "s0562": "章素侈，心不服其弟所立。",
  "s0563": "主父又使田不禮相章也。",
  "s0564": "李兌謂肥義曰：「公子章彊壯而志驕，黨眾而欲大，殆有私乎？",
  "s0565": "田不禮之為人也，忍殺而驕。",
  "s0566": "二人相得，必有謀陰賊起，一出身徼幸。",
  "s0567": "夫小人有欲，輕慮淺謀，徒見其利而不顧其害，同類相推，俱入禍門。",
  "s0568": "以吾觀之，必不久矣。",
  "s0569": "子任重而勢大，亂之所始，禍之所集也，子必先患。",
  "s0570": "仁者愛萬物而智者備禍於未形，不仁不智，何以為國？",
  "s0571": "子奚不稱疾毋出，傳政於公子成？",
  "s0572": "毋為怨府，毋為禍梯。」",
  "s0573": "肥義曰：「不可，昔者主父以王屬義也，曰：『毋變而度，毋異而慮，堅守一心，以歿而世。』",
  "s0574": "義再拜受命而籍之。",
  "s0575": "今畏不禮之難而忘吾籍，變孰大焉。",
  "s0576": "進受嚴命，退而不全，負孰甚焉。",
  "s0577": "變負之臣，不容於刑。",
  "s0578": "諺曰『死者復生，生者不愧』。",
  "s0579": "吾言已在前矣，吾欲全吾言，安得全吾身！",
  "s0580": "且夫貞臣也難至而節見，忠臣也累至而行明。",
  "s0581": "子則有賜而忠我矣，雖然，吾有語在前者也，終不敢失。」",
  "s0582": "李兌曰：「諾，子勉之矣！",
  "s0583": "吾見子已今年耳。」",
  "s0584": "涕泣而出。",
  "s0585": "李兌數見公子成，以備田不禮之事。",
  "s0586": "異日肥義謂信期曰：「公子與田不禮甚可憂也。",
  "s0587": "其於義也聲善而實惡，此為人也不子不臣。",
  "s0588": "吾聞之也，姦臣在朝，國之殘也；",
  "s0589": "讒臣在中，主之蠹也。",
  "s0590": "此人貪而欲大，內得主而外為暴。",
  "s0591": "矯令為慢，以擅一旦之命，不難為也，禍且逮國。",
  "s0592": "今吾憂之，夜而忘寐，饑而忘食。",
  "s0593": "盜賊出入不可不備。",
  "s0594": "自今以來，若有召王者必見吾面，我將先以身當之，無故而王乃入。」",
  "s0595": "信期曰：「善哉，吾得聞此也！」",
  "s0597": "四年，朝群臣，安陽君亦來朝。",
  "s0598": "主父令王聽朝，而自從旁觀窺群臣宗室之禮。",
  "s0599": "見其長子章傫然也，反北面為臣，詘於其弟，心憐之，於是乃欲分趙而王章於代，計未決而輟。",
  "s0600": "主父及王游沙丘，異宮，公子章即以其徒與田不禮作亂，詐以主父令召王。",
  "s0601": "肥義先入，殺之。",
  "s0602": "高信即與王戰。",
  "s0603": "公子成與李兌自國至，乃起四邑之兵入距難，殺公子章及田不禮，滅其黨賊而定王室。",
  "s0604": "公子成為相，號安平君，李兌為司寇。",
  "s0605": "公子章之敗，往走主父，主主開之，成、兌因圍主父宮。",
  "s0606": "公子章死，公子成、李兌謀曰：「以章故圍主父，即解兵，吾屬夷矣。」",
  "s0607": "乃遂圍主父。",
  "s0608": "令宮中人「後出者夷」，宮中人悉出。",
  "s0609": "主父欲出不得，又不得食，探爵鷇而食之，三月餘而餓死沙丘宮。",
  "s0610": "主父定死，乃發喪赴諸侯。",
  "s0611": "是時王少，成、兌專政，畏誅，故圍主父。",
  "s0612": "主父初以長子章為太子，後得吳娃，愛之，為不出者數歲，生子何，乃廢太子章而立何為王。",
  "s0613": "吳娃死，愛弛，憐故太子，欲兩王之，猶豫未決，故亂起，以至父子俱死，為天下笑，豈不痛乎！",
  "s0614": "（主父死惠文王立立）五年，與燕鄚、易。",
  "s0615": "八年，城南行唐。",
  "s0616": "九年，趙梁將，與齊合軍攻韓，至魯關下。",
  "s0617": "及十年，秦自置為西帝。",
  "s0618": "十一年，董叔與魏氏伐宋，得河陽於魏。",
  "s0619": "秦取保陽。",
  "s0620": "十二年，趙梁將攻齊。",
  "s0621": "十三年，韓徐為將，攻齊。",
  "s0622": "公主死。",
  "s0623": "十四年，相國樂毅將趙、秦、韓、魏、燕攻齊，取靈丘。",
  "s0624": "與秦會中陽。",
  "s0625": "十五年，燕昭王來見。",
  "s0626": "趙與韓、魏、秦共擊齊，齊王敗走，燕獨深入，取臨菑。",
  "s0627": "十六年，秦復與趙數擊齊，齊人患之。",
  "s0628": "蘇厲為齊遺趙王書曰：",
  "s0629": "臣聞古之賢君，其德行非布於海內也，教順非洽於民人也，祭祀時享非數常於鬼神也。",
  "s0630": "甘露降，時雨至，年穀豐孰，民不疾疫，眾人善之，然而賢主圖之。",
  "s0631": "今足下之賢行功力，非數加於秦也；",
  "s0632": "怨毒積怒，非素深於齊也。",
  "s0633": "秦趙與國，以彊征兵於韓，秦誠愛趙乎？",
  "s0634": "其實憎齊乎？",
  "s0635": "物之甚者，賢主察之。",
  "s0636": "秦非愛趙而憎齊也，欲亡韓而吞二周，故以齊餤天下。",
  "s0637": "恐事之不合，故出兵以劫魏、趙。",
  "s0638": "恐天下畏己也，故出質以為信。",
  "s0639": "恐天下亟反也，故徵兵於韓以威之。",
  "s0640": "聲以德與國，實而伐空韓，臣以秦計為必出於此。",
  "s0641": "夫物固有勢異而患同者，楚久伐而中山亡，今齊久伐而韓必亡。",
  "s0642": "破齊，王與六國分其利也。",
  "s0643": "亡韓，秦獨擅之。",
  "s0644": "收二周，西取祭器，秦獨私之。",
  "s0645": "賦田計功，王之獲利孰與秦多？",
  "s0646": "說士之計曰：「韓亡三川，魏亡晉國，市朝未變而禍已及矣。」",
  "s0647": "燕盡齊之北地，去沙丘、鉅鹿斂三百里，韓之上黨去邯鄲百里，燕、秦謀王之河山，閒三百里而通矣。",
  "s0648": "秦之上郡近挺關，至於榆中者千五百里，秦以三郡攻王之上黨，羊腸之西，句注之南，非王有已。",
  "s0649": "踰句注，斬常山而守之，三百里而通於燕，代馬胡犬不東下，昆山之玉不出，此三寶者亦非王有已。",
  "s0650": "王久伐齊，從彊秦攻韓，其禍必至於此。",
  "s0651": "願王孰慮之。",
  "s0652": "且齊之所以伐者，以事王也；",
  "s0653": "天下屬行，以謀王也。",
  "s0654": "燕秦之約成而兵出有日矣。",
  "s0655": "五國三分王之地，齊倍五國之約而殉王之患，西兵以禁彊秦，秦廢帝請服，反高平、根柔於魏，反坙分、先俞於趙。",
  "s0656": "齊之事王，宜為上佼，而今乃抵罪，臣恐天下後事王者之不敢自必也。",
  "s0657": "願王孰計之也。",
  "s0658": "今王毋與天下攻齊，天下必以王為義。",
  "s0659": "齊抱社稷而厚事王，天下必盡重王義。",
  "s0660": "王以天下善秦，秦暴，王以天下禁之，是一世之名寵制於王也。",
  "s0661": "於是趙乃輟，謝秦不擊齊。",
  "s0662": "王與燕王遇。",
  "s0663": "廉頗將，攻齊昔陽，取之。",
  "s0664": "十七年，樂毅將趙師攻魏伯陽。",
  "s0665": "而秦怨趙不與己擊齊，伐趙，拔我兩城。",
  "s0666": "十八年，秦拔我石城。",
  "s0667": "王再之衛東陽，決河水，伐魏氏。",
  "s0668": "大潦，漳水出。",
  "s0669": "魏冉來相趙。",
  "s0670": "十九年，秦（敗）［取］我二城。",
  "s0671": "趙與魏伯陽。",
  "s0672": "趙奢將，攻齊麥丘，取之。",
  "s0673": "二十年，廉頗將，攻齊。",
  "s0674": "王與秦昭王遇西河外。",
  "s0675": "二十一年，趙徙漳水武平西。",
  "s0676": "二十二年，大疫。",
  "s0677": "置公子丹為太子。",
  "s0678": "二十三年，樓昌將，攻魏幾，不能取。",
  "s0679": "十二月，廉頗將，攻幾，取之。",
  "s0680": "二十四年，廉頗將，攻魏房子，拔之，因城而還。",
  "s0681": "又攻安陽，取之。",
  "s0682": "二十五年，燕周將，攻昌城、高唐，取之。",
  "s0683": "與魏共擊秦。",
  "s0684": "秦將白起破我華陽，得一將軍。",
  "s0685": "二十六年，取東胡歐代地。",
  "s0686": "二十七年，徙漳水武平南。",
  "s0687": "封趙豹為平陽君。",
  "s0688": "河水出，大潦。",
  "s0689": "二十八年，藺相如伐齊，至平邑。",
  "s0690": "罷城北九門大城。",
  "s0691": "燕將成安君公孫操弒其王。",
  "s0692": "二十九年，秦、韓相攻，而圍閼與。",
  "s0693": "趙使趙奢將，擊秦，大破秦軍閼與下，賜號為馬服君。",
  "s0694": "三十三年，惠文王卒，太子丹立，是為孝成王。",
  "s0695": "孝成王元年，秦伐我，拔三城。",
  "s0696": "趙王新立，太后用事，秦急攻之。",
  "s0697": "趙氏求救於齊，齊曰：「必以長安君為質，兵乃出。」",
  "s0698": "太后不肯，大臣彊諫。",
  "s0699": "太后明謂左右曰：「復言長安君為質者，老婦必唾其面。」",
  "s0700": "左師觸龍言願見太后，太后盛氣而胥之。",
  "s0701": "入，徐趨而坐，自謝曰：「老臣病足，曾不能疾走，不得見久矣。",
  "s0702": "竊自恕，而恐太后體之有所苦也，故願望見太后。」",
  "s0703": "太后曰：「老婦恃輦而行耳。」",
  "s0704": "曰：「食得毋衰乎？」",
  "s0705": "曰：「恃粥耳。」",
  "s0706": "曰：「老臣閒者殊不欲食，乃彊步，日三四里，少益嗜食，和於身也。」",
  "s0707": "太后曰：「老婦不能。」",
  "s0708": "太后不和之色少解。",
  "s0709": "左師公曰：「老臣賤息舒祺最少，不肖，而臣衰，竊憐愛之，願得補黑衣之缺以衛王宮，昧死以聞。」",
  "s0710": "太后曰：「敬諾。",
  "s0711": "年幾何矣？」",
  "s0712": "對曰：「十五歲矣。",
  "s0713": "雖少，願及未填溝壑而託之。」",
  "s0714": "太后曰：「丈夫亦愛憐少子乎？」",
  "s0715": "對曰：「甚於婦人。」",
  "s0716": "太后笑曰：「婦人異甚。」",
  "s0717": "對曰：「老臣竊以為媼之愛燕后賢於長安君。」",
  "s0718": "太后曰：「君過矣，不若長安君之甚。」",
  "s0719": "左師公曰：「父母愛子則為之計深遠。",
  "s0720": "媼之送燕后也，持其踵，為之泣，念其遠也，亦哀之矣。",
  "s0721": "已行，非不思也，祭祀則祝之曰『必勿使反』，豈非計長久，為子孫相繼為王也哉？」",
  "s0722": "太后曰：「然。」",
  "s0723": "左師公曰：「今三世以前，至於趙主之子孫為侯者，其繼有在者乎？」",
  "s0724": "曰：「無有。」",
  "s0725": "曰：「微獨趙，諸侯有在者乎？」",
  "s0726": "曰：「老婦不聞也。」",
  "s0727": "曰：「此其近者禍及其身，遠者及其子孫。",
  "s0728": "豈人主之子侯則不善哉？",
  "s0729": "位尊而無功，奉厚而無勞，而挾重器多也。",
  "s0730": "今媼尊長安君之位，而封之以膏腴之地，多與之重器，而不及今令有功於國，一旦山陵崩，長安君何以自託於趙？",
  "s0731": "老臣以媼為長安君之計短也，故以為愛之不若燕后。」",
  "s0732": "太后曰：「諾，恣君之所使之。」",
  "s0733": "於是為長安君約車百乘，質於齊，齊兵乃出。",
  "s0734": "子義聞之，曰：「人主之子，骨肉之親也，猶不能持無功之尊，無勞之奉，而守金玉之重也，而況於予乎？」",
  "s0736": "齊安平君田單將趙師而攻燕中陽，拔之。",
  "s0737": "又攻韓注人，拔之。",
  "s0738": "二年，惠文后卒。",
  "s0739": "田單為相。",
  "s0740": "四年，王夢衣偏裻之衣，乘飛龍上天，不至而墜，見金玉之積如山。",
  "s0741": "明日，王召筮史敢占之，曰：「夢衣偏裻之衣者，殘也。",
  "s0742": "乘飛龍上天不至而墜者，有氣而無實也。",
  "s0743": "見金玉之積如山者，憂也。」",
  "s0745": "後三日，韓氏上黨守馮亭使者至，曰：「韓不能守上黨，入之於秦。",
  "s0746": "其吏民皆安為趙，不欲為秦。",
  "s0747": "有城市邑十七，願再拜入之趙，財王所以賜吏民。」",
  "s0748": "王大喜，召平陽君豹告之曰：「馮亭入城市邑十七，受之何如？」",
  "s0749": "對曰：「聖人甚禍無故之利。」",
  "s0750": "王曰：「人懷吾德，何謂無故乎？」",
  "s0751": "對曰：「夫秦蠶食韓氏地，中絕不令相通，固自以為坐而受上黨之地也。",
  "s0752": "韓氏所以不入於秦者，欲嫁其禍於趙也。",
  "s0753": "秦服其勞而趙受其利，雖彊大不能得之於小弱，小弱顧能得之於彊大乎？",
  "s0754": "豈可謂非無故之利哉！",
  "s0755": "且夫秦以牛田之水通糧蠶食，上乘倍戰者，裂上國之地，其政行，不可與為難，必勿受也。」",
  "s0756": "王曰：「今發百萬之軍而攻，踰年歷歲未得一城也。",
  "s0757": "今以城市邑十七幣吾國，此大利也。」",
  "s0759": "趙豹出，王召平原君與趙禹而告之。",
  "s0760": "對曰：「發百萬之軍而攻，踰歲未得一城，今坐受城市邑十七，此大利，不可失也。」",
  "s0761": "王曰：「善。」",
  "s0762": "乃令趙勝受地，告馮亭曰：「敝國使者臣勝，敝國君使勝致命，以萬戶都三封太守，千戶都三封縣令，皆世世為侯，吏民皆益爵三級，吏民能相安，皆賜之六金。」",
  "s0763": "馮亭垂涕不見使者，曰：「吾不處三不義也：為主守地，不能死固，不義一矣；",
  "s0764": "入之秦，不聽主令，不義二矣；",
  "s0765": "賣主地而食之，不義三矣。」",
  "s0766": "趙遂發兵取上黨。",
  "s0767": "廉頗將軍軍長平。",
  "s0768": "七（年）［月］，廉頗免而趙括代將。",
  "s0769": "秦人圍趙括，趙括以軍降，卒四十餘萬皆阬之。",
  "s0770": "王悔不聽趙豹之計，故有長平之禍焉。",
  "s0771": "王還，不聽秦，秦圍邯鄲。",
  "s0772": "武垣令傅豹、王容、蘇射率燕眾反燕地。",
  "s0773": "趙以靈丘封楚相春申君。",
  "s0774": "八年，平原君如楚請救。",
  "s0775": "還，楚來救，及魏公子無忌亦來救，秦圍邯鄲乃解。",
  "s0776": "十年，燕攻昌壯，五月拔之。",
  "s0777": "趙將樂乘、慶舍攻秦信梁軍，破之。",
  "s0778": "太子死。",
  "s0779": "而秦攻西周，拔之。",
  "s0780": "徒父祺出。",
  "s0781": "十一年，城元氏，縣上原。",
  "s0782": "武陽君鄭安平死，收其地。",
  "s0783": "十二年，邯鄲廥燒。",
  "s0784": "十四年，平原君趙勝死。",
  "s0785": "十五年，以尉文封相國廉頗為信平君。",
  "s0786": "燕王令丞相栗腹約驤，以五百金為趙王酒，還歸，報燕王曰：「趙氏壯者皆死長平，其孤未壯，可伐也。」",
  "s0787": "王召昌國君樂閒而問之。",
  "s0788": "對曰：「趙，四戰之國也，其民習兵，伐之不可。」",
  "s0789": "王曰：「吾以眾伐寡，二而伐一，可乎？」",
  "s0790": "對曰：「不可。」",
  "s0791": "王曰：「吾即以五而伐一，可乎？」",
  "s0792": "對曰：「不可。」",
  "s0793": "燕王大怒。",
  "s0794": "群臣皆以為可。",
  "s0795": "燕卒起二軍，車二千乘，栗腹將而攻鄗，卿秦將而攻代。",
  "s0796": "廉頗為趙將，破殺栗腹，虜卿秦、樂閒。",
  "s0797": "十六年，廉頗圍燕。",
  "s0798": "以樂乘為武襄君。",
  "s0799": "十七年，假相大將武襄君攻燕，圍其國。",
  "s0800": "十八年，延陵鈞率師從相國信平君助魏攻燕。",
  "s0801": "秦拔我榆次三十七城。",
  "s0802": "十九年，趙與燕易土：以龍兌、汾門、臨樂與燕；",
  "s0803": "燕以葛、武陽、平舒與趙。",
  "s0804": "二十年，秦王政初立。",
  "s0805": "秦拔我晉陽。",
  "s0806": "二十一年，孝成王卒。",
  "s0807": "廉頗將，攻繁陽，取之。",
  "s0808": "使樂乘代之，廉頗攻樂乘，樂乘走，廉頗亡入魏。",
  "s0809": "子偃立，是為悼襄王。",
  "s0810": "悼襄王元年，大備魏。",
  "s0811": "欲通平邑、中牟之道，不成。",
  "s0812": "二年，李牧將，攻燕，拔武遂、方城。",
  "s0813": "秦召春平君，因而留之。",
  "s0814": "泄鈞為之謂文信侯曰：「春平君者，趙王甚愛之而郎中之，故相與謀曰『春平君入秦，秦必留之』，故相與謀而內之秦也。",
  "s0815": "今君留之，是絕趙而郎中之計中也。",
  "s0816": "君不如遣春平君而留平都。",
  "s0817": "春平君者言行信於王，王必厚割趙而贖平都。」",
  "s0818": "文信侯曰：「善。」",
  "s0819": "因遣之。",
  "s0820": "城韓皋。",
  "s0821": "三年，龐煖將，攻燕，禽其將劇辛。",
  "s0822": "四年，龐煖將趙、楚、魏、燕之銳師，攻秦蕞，不拔；",
  "s0823": "移攻齊，取饒安。",
  "s0824": "五年，傅抵將，居平邑；",
  "s0825": "慶舍將東陽河外師，守河梁。",
  "s0826": "六年，封長安君以饒。",
  "s0827": "魏與趙鄴。",
  "s0828": "九年，趙攻燕，取貍、陽城。",
  "s0829": "兵未罷，秦攻鄴，拔之。",
  "s0830": "悼襄王卒，子幽繆王遷立。",
  "s0831": "幽繆王遷元年，城柏人。",
  "s0832": "二年，秦攻武城，扈輒率師救之，軍敗，死焉。",
  "s0833": "三年，秦攻赤麗、宜安，李牧率師與戰肥下，卻之。",
  "s0834": "封牧為武安君。",
  "s0835": "四年，秦攻番吾，李牧與之戰，卻之。",
  "s0836": "五年，代地大動，自樂徐以西，北至平陰，臺屋墻垣太半壞，地坼東西百三十步。",
  "s0837": "六年，大饑，民訛言曰：「趙為號，秦為笑。",
  "s0838": "以為不信，視地之生毛。」",
  "s0840": "七年，秦人攻趙，趙大將李牧、將軍司馬尚將，擊之。",
  "s0841": "李牧誅，司馬尚免，趙怱及齊將顏聚代之。",
  "s0842": "趙怱軍破，顏聚亡去。",
  "s0843": "以王遷降。",
  "s0844": "八年十月，邯鄲為秦。",
  "s0845": "太史公曰。",
  "s0846": "吾聞馮王孫曰：「趙王遷，其母倡也，嬖於悼襄王。",
  "s0847": "悼襄王廢適子嘉而立遷。",
  "s0848": "遷素無行，信讒，故誅其良將李牧，用郭開。」",
  "s0849": "豈不繆哉！",
  "s0850": "秦既虜遷，趙之亡大夫共立嘉為王，王代六歲，秦進兵破嘉，遂滅趙以為郡。"
}