{
  "s0285": "嘉為先言於秦王曰：「燕王誠振怖大王之威，不敢舉兵以逆軍吏，願舉國為內臣，比諸侯之列，給貢職如郡縣，而得奉守先王之宗廟。",
  "s0286": "恐懼不敢自陳，謹斬樊於期之頭，及獻燕督亢之地圖，函封，燕王拜送于庭，使使以聞大王，唯大王命之。」",
  "s0287": "秦王聞之，大喜，乃朝服，設九賓，見燕使者咸陽宮。",
  "s0288": "荊軻奉樊於期頭函，而秦舞陽奉地圖柙，以次進。",
  "s0289": "至陛，秦舞陽色變振恐，群臣怪之。",
  "s0290": "荊軻顧笑舞陽，前謝曰：「北蕃蠻夷之鄙人，未嘗見天子，故振慴。",
  "s0291": "願大王少假借之，使得畢使於前。」",
  "s0292": "秦王謂軻曰：「取舞陽所持地圖。」",
  "s0293": "軻既取圖奏之，秦王發圖，圖窮而匕首見。",
  "s0294": "因左手把秦王之袖，而右手持匕首揕之。",
  "s0295": "未至身，秦王驚，自引而起，袖絕。",
  "s0296": "拔劍，劍長，操其室。",
  "s0297": "時惶急，劍堅，故不可立拔。",
  "s0298": "荊軻逐秦王，秦王環柱而走。",
  "s0299": "群臣皆愕，卒起不意，盡失其度。",
  "s0300": "而秦法，群臣侍殿上者不得持尺寸之兵；",
  "s0301": "諸郎中執兵皆陳殿下，非有詔召不得上。",
  "s0302": "方急時，不及召下兵，以故荊軻乃逐秦王。",
  "s0303": "而卒惶急，無以擊軻，而以手共搏之。",
  "s0304": "是時侍醫夏無且以其所奉藥囊提荊軻也。",
  "s0305": "秦王方環柱走，卒惶急，不知所為，左右乃曰：「王負劍！」",
  "s0306": "負劍，遂拔以擊荊軻，斷其左股。",
  "s0307": "荊軻廢，乃引其匕首以擿秦王，不中，中桐柱。",
  "s0308": "秦王復擊軻，軻被八創。",
  "s0309": "軻自知事不就，倚柱而笑，箕踞以罵曰：「事所以不成者，以欲生劫之，必得約契以報太子也。」",
  "s0310": "於是左右既前殺軻，秦王不怡者良久。",
  "s0311": "已而論功，賞群臣及當坐者各有差，而賜夏無且黃金二百溢，曰：「無且愛我，乃以藥囊提荊軻也。」",
  "s0313": "於是秦王大怒，益發兵詣趙，詔王翦軍以伐燕。",
  "s0314": "十月而拔薊城。",
  "s0315": "燕王喜、太子丹等盡率其精兵東保於遼東。",
  "s0316": "秦將李信追擊燕王急，代王嘉乃遺燕王喜書曰：「秦所以尤追燕急者，以太子丹故也。",
  "s0317": "今王誠殺丹獻之秦王，秦王必解，而社稷幸得血食。」",
  "s0318": "其後李信追丹，丹匿衍水中，燕王乃使使斬太子丹，欲獻之秦。",
  "s0319": "秦復進兵攻之。",
  "s0320": "後五年，秦卒滅燕，虜燕王喜。",
  "s0321": "其明年，秦并天下，立號為皇帝。",
  "s0322": "於是秦逐太子丹、荊軻之客，皆亡。",
  "s0323": "高漸離變名姓為人庸保，匿作於宋子。",
  "s0324": "久之，作苦，聞其家堂上客擊筑，傍偟不能去。",
  "s0325": "每出言曰：「彼有善有不善。」",
  "s0326": "從者以告其主，曰：「彼庸乃知音，竊言是非。」",
  "s0327": "家丈人召使前擊筑，一坐稱善，賜酒。",
  "s0328": "而高漸離念久隱畏約無窮時，乃退，出其裝匣中筑與其善衣，更容貌而前。",
  "s0329": "舉坐客皆驚，下與抗禮，以為上客。",
  "s0330": "使擊筑而歌，客無不流涕而去者。",
  "s0331": "宋子傳客之，聞於秦始皇。",
  "s0332": "秦始皇召見，人有識者，乃曰：「高漸離也。」",
  "s0333": "秦皇帝惜其善擊筑，重赦之，乃矐其目。",
  "s0334": "使擊筑，未嘗不稱善。",
  "s0335": "稍益近之，高漸離乃以鉛置筑中，復進得近，舉筑樸秦皇帝，不中。",
  "s0336": "於是遂誅高漸離，終身不復近諸侯之人。",
  "s0337": "魯句踐已聞荊軻之刺秦王，私曰：「嗟乎，惜哉其不講於刺劍之術也！",
  "s0338": "甚矣吾不知人也！",
  "s0339": "曩者吾叱之，彼乃以我為非人也！」",
  "s0341": "太史公曰：世言荊軻，其稱太子丹之命，「天雨粟，馬生角」也，太過。",
  "s0342": "又言荊軻傷秦王，皆非也。",
  "s0343": "始公孫季功、董生與夏無且游，具知其事，為余道之如是。",
  "s0344": "自曹沫至荊軻五人，此其義或成或不成，然其立意較然，不欺其志，名垂後世，豈妄也哉！"
}