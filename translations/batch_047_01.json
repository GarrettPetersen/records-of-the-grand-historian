{
  "s0001": "孔子生魯昌平鄉陬邑。",
  "s0002": "其先宋人也，曰孔防叔。",
  "s0003": "防叔生伯夏，伯夏生叔梁紇。",
  "s0004": "紇與顏氏女野合而生孔子，禱於尼丘得孔子。",
  "s0005": "魯襄公二十二年而孔子生。",
  "s0006": "生而首上圩頂，故因名曰丘云。",
  "s0007": "字仲尼，姓孔氏。",
  "s0008": "丘生而叔梁紇死，葬於防山。",
  "s0009": "防山在魯東，由是孔子疑其父墓處，母諱之也。",
  "s0010": "孔子為兒嬉戲，常陳俎豆，設禮容。",
  "s0011": "孔子母死，乃殯五父之衢，蓋其慎也。",
  "s0012": "郰人輓父之母誨孔子父墓，然後往合葬於防焉。",
  "s0013": "孔子要絰，季氏饗士，孔子與往。",
  "s0014": "陽虎絀曰：「季氏饗士，非敢饗子也。」",
  "s0015": "孔子由是退。",
  "s0016": "孔子年十七，魯大夫孟釐子病且死，誡其嗣懿子曰：「孔丘，聖人之後，滅於宋。",
  "s0017": "其祖弗父何始有宋而嗣讓厲公。",
  "s0018": "及正考父佐戴、武、宣公，三命茲益恭，故鼎銘云：『一命而僂，再命而傴，三命而俯，循墻而走，亦莫敢余侮。",
  "s0019": "饘於是，粥於是，以餬余口。』",
  "s0020": "其恭如是。",
  "s0021": "吾聞聖人之後，雖不當世，必有達者。",
  "s0022": "今孔丘年少好禮，其達者歟？",
  "s0023": "吾即沒，若必師之。」",
  "s0024": "及釐子卒，懿子與魯人南宮敬叔往學禮焉。",
  "s0025": "是歲，季武子卒，平子代立。",
  "s0026": "孔子貧且賤。",
  "s0027": "及長，嘗為季氏史，料量平；",
  "s0028": "嘗為司職吏而畜蕃息。",
  "s0029": "由是為司空。",
  "s0030": "已而去魯，斥乎齊，逐乎宋、衛，困於陳蔡之間，於是反魯。",
  "s0031": "孔子長九尺有六寸，人皆謂之「長人」而異之。",
  "s0032": "魯復善待，由是反魯。",
  "s0033": "魯南宮敬叔言魯君曰：「請與孔子適周。」",
  "s0034": "魯君與之一乘車，兩馬，一豎子俱，適周問禮，蓋見老子云。",
  "s0035": "辭去，而老子送之曰：「吾聞富貴者送人以財，仁人者送人以言。",
  "s0036": "吾不能富貴，竊仁人之號，送子以言，曰：『聰明深察而近於死者，好議人者也。",
  "s0037": "博辯廣大危其身者，發人之惡者也。",
  "s0038": "為人子者毋以有己，為人臣者毋以有己。』」",
  "s0039": "孔子自周反于魯，弟子稍益進焉。",
  "s0040": "是時也，晉平公淫，六卿擅權，東伐諸侯；",
  "s0041": "楚靈王兵彊，陵轢中國；",
  "s0042": "齊大而近於魯。",
  "s0043": "魯小弱，附於楚則晉怒；",
  "s0044": "附於晉則楚來伐；",
  "s0045": "不備於齊，齊師侵魯。",
  "s0046": "魯昭公之二十年，而孔子蓋年三十矣。",
  "s0047": "齊景公與晏嬰來適魯，景公問孔子曰：「昔秦穆公國小處辟，其霸何也？」",
  "s0048": "對曰：「秦，國雖小，其志大；",
  "s0049": "處雖辟，行中正。",
  "s0050": "身舉五羖，爵之大夫，起纍紲之中，與語三日，授之以政。",
  "s0051": "以此取之，雖王可也，其霸小矣。」",
  "s0052": "景公說。",
  "s0053": "孔子年三十五，而季平子與郈昭伯以鬬雞故得罪魯昭公，昭公率師擊平子，平子與孟氏、叔孫氏三家共攻昭公，昭公師敗，奔於齊，齊處昭公乾侯。",
  "s0054": "其後頃之，魯亂。",
  "s0055": "孔子適齊，為高昭子家臣，欲以通乎景公。",
  "s0056": "與齊太師語樂，聞韶音，學之，三月不知肉味，齊人稱之。",
  "s0057": "景公問政孔子，孔子曰：「君君，臣臣，父父，子子。」",
  "s0058": "景公曰：「善哉！",
  "s0059": "信如君不君，臣不臣，父不父，子不子，雖有粟，吾豈得而食諸！」",
  "s0060": "他日又復問政於孔子，孔子曰：「政在節財。」",
  "s0061": "景公說，將欲以尼谿田封孔子。",
  "s0062": "晏嬰進曰：「夫儒者滑稽而不可軌法；",
  "s0063": "倨傲自順，不可以為下；",
  "s0064": "崇喪遂哀，破產厚葬，不可以為俗；",
  "s0065": "游說乞貸，不可以為國。",
  "s0066": "自大賢之息，周室既衰，禮樂缺有間。",
  "s0067": "今孔子盛容飾，繁登降之禮，趨詳之節，累世不能殫其學，當年不能究其禮。",
  "s0068": "君欲用之以移齊俗，非所以先細民也。」",
  "s0069": "後景公敬見孔子，不問其禮。",
  "s0070": "異日，景公止孔子曰：「奉子以季氏，吾不能。」",
  "s0071": "以季孟之間待之。",
  "s0072": "齊大夫欲害孔子，孔子聞之。",
  "s0073": "景公曰：「吾老矣，弗能用也。」",
  "s0074": "孔子遂行，反乎魯。",
  "s0075": "孔子年四十二，魯昭公卒於乾侯，定公立。",
  "s0076": "定公立五年，夏，季平子卒，桓子嗣立。",
  "s0077": "季桓子穿井得土缶，中若羊，問仲尼云「得狗」。",
  "s0078": "仲尼曰：「以丘所聞，羊也。",
  "s0079": "丘聞之，木石之怪夔、罔閬，水之怪龍、罔象，土之怪墳羊。」",
  "s0081": "吳伐越，墮會稽，得骨節專車。",
  "s0082": "吳使使問仲尼：「骨何者最大？」",
  "s0083": "仲尼曰：「禹致群神於會稽山，防風氏後至，禹殺而戮之，其節專車，此為大矣。」",
  "s0084": "吳客曰：「誰為神？」",
  "s0085": "仲尼曰：「山川之神足以綱紀天下，其守為神，社稷為公侯，皆屬於王者。」",
  "s0086": "客曰：「防風何守？」",
  "s0087": "仲尼曰：「汪罔氏之君守封、禺之山，為釐姓。",
  "s0088": "在虞、夏、商為汪罔，於周為長翟，今謂之大人。」",
  "s0089": "客曰：「人長幾何？」",
  "s0090": "仲尼曰：「僬僥氏三尺，短之至也。",
  "s0091": "長者不過十之，數之極也。」",
  "s0092": "於是吳客曰：「善哉聖人！」",
  "s0094": "桓子嬖臣曰仲梁懷，與陽虎有隙。",
  "s0095": "陽虎欲逐懷，公山不狃止之。",
  "s0096": "其秋，懷益驕，陽虎執懷。",
  "s0097": "桓子怒，陽虎因囚桓子，與盟而醳之。",
  "s0098": "陽虎由此益輕季氏。",
  "s0099": "季氏亦僭於公室，陪臣執國政，是以魯自大夫以下皆僭離於正道。",
  "s0100": "故孔子不仕，退而脩詩書禮樂，弟子彌眾，至自遠方，莫不受業焉。",
  "s0101": "定公八年，公山不狃不得意於季氏，因陽虎為亂，欲廢三桓之適，更立其庶孽陽虎素所善者，遂執季桓子。",
  "s0102": "桓子詐之，得脫。",
  "s0103": "定公九年，陽虎不勝，奔于齊。",
