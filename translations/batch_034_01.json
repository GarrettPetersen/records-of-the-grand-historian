{
  "s0001": {
    "chinese": "傳曰：「思心之不睿，是謂不聖，厥咎霿，厥罰恆風，厥極凶短折。",
    "literal": "",
    "idiomatic": ""
  },
  "s0002": {
    "chinese": "時則有脂夜之妖，時則有華孽，時則有牛禍，時則有心腹之痾，時則有黃眚黃祥，時則有金木水火沴土。」",
    "literal": "",
    "idiomatic": ""
  },
  "s0003": {
    "chinese": "「思心之不睿，是謂不聖。」",
    "literal": "",
    "idiomatic": ""
  },
  "s0004": {
    "chinese": "思心者，心思慮也；",
    "literal": "",
    "idiomatic": ""
  },
  "s0005": {
    "chinese": "睿，寬也。",
    "literal": "",
    "idiomatic": ""
  },
  "s0006": {
    "chinese": "孔子曰：「居上不寬，吾何以觀之哉！」",
    "literal": "",
    "idiomatic": ""
  },
  "s0007": {
    "chinese": "言上不寬大包容臣下，則不能居聖位。",
    "literal": "",
    "idiomatic": ""
  },
  "s0008": {
    "chinese": "貌言視聽，以心為主，四者皆失，則區霿無識，故其咎霿也。",
    "literal": "",
    "idiomatic": ""
  },
  "s0009": {
    "chinese": "雨旱寒奧，亦以風為本，四氣皆亂，故其罰常風也。",
    "literal": "",
    "idiomatic": ""
  },
  "s0010": {
    "chinese": "常風傷物，故其極凶短折也。",
    "literal": "",
    "idiomatic": ""
  },
  "s0011": {
    "chinese": "傷人曰凶，禽獸曰短，屮木曰折。",
    "literal": "",
    "idiomatic": ""
  },
  "s0012": {
    "chinese": "一曰，凶，夭也；",
    "literal": "",
    "idiomatic": ""
  },
  "s0013": {
    "chinese": "兄喪弟曰短，父喪子曰折。",
    "literal": "",
    "idiomatic": ""
  },
  "s0014": {
    "chinese": "在人腹中，肥而包裹心者脂也，心區霿則冥晦，故有脂夜之妖。",
    "literal": "",
    "idiomatic": ""
  },
  "s0015": {
    "chinese": "一曰，有脂物而夜為妖，若脂水夜汙人衣，淫之象也。",
    "literal": "",
    "idiomatic": ""
  },
  "s0016": {
    "chinese": "一曰，夜妖者，雲風並起而杳冥，故與常風同象也。",
    "literal": "",
    "idiomatic": ""
  },
  "s0017": {
    "chinese": "溫而風則生螟螣，有裸蟲之孽。",
    "literal": "",
    "idiomatic": ""
  },
  "s0018": {
    "chinese": "劉向以為於易巽為風為木，卦在三月四月，繼陽而治，主木之華實。",
    "literal": "",
    "idiomatic": ""
  },
  "s0019": {
    "chinese": "風氣盛，至秋冬木復華，故有華孽。",
    "literal": "",
    "idiomatic": ""
  },
  "s0020": {
    "chinese": "一曰，地氣盛則秋冬復華。",
    "literal": "",
    "idiomatic": ""
  },
  "s0021": {
    "chinese": "一曰，華者色也，土為內事，為女孽也。",
    "literal": "",
    "idiomatic": ""
  },
  "s0022": {
    "chinese": "於易坤為土為牛，牛大心而不能思慮，思心氣毀，故有牛禍。",
    "literal": "",
    "idiomatic": ""
  },
  "s0023": {
    "chinese": "一曰，牛多死及為怪，亦是也。",
    "literal": "",
    "idiomatic": ""
  },
  "s0024": {
    "chinese": "及人，則多病心腹者，故有心腹之痾。",
    "literal": "",
    "idiomatic": ""
  },
  "s0025": {
    "chinese": "土色黃，故有黃眚黃祥。",
    "literal": "",
    "idiomatic": ""
  },
  "s0026": {
    "chinese": "凡思心傷者病土氣，土氣病則金木水火沴之，故曰「時則有金木水火沴土」。",
    "literal": "",
    "idiomatic": ""
  },
  "s0027": {
    "chinese": "不言「惟」而獨曰「時則有」者，非一衝氣所沴，明其異大也。",
    "literal": "",
    "idiomatic": ""
  },
  "s0028": {
    "chinese": "其極曰凶短折，順之，其福曰考終命。",
    "literal": "",
    "idiomatic": ""
  },
  "s0029": {
    "chinese": "劉歆思心傳曰時則有臝蟲之孽，謂螟螣之屬也。",
    "literal": "",
    "idiomatic": ""
  },
  "s0030": {
    "chinese": "庶徵之常風，劉向以為春秋無其應。",
    "literal": "",
    "idiomatic": ""
  },
  "s0031": {
    "chinese": "釐公十六年「正月，六鶂退蜚，過宋都」。",
    "literal": "",
    "idiomatic": ""
  },
  "s0032": {
    "chinese": "左氏傳曰「風也」。",
    "literal": "",
    "idiomatic": ""
  },
  "s0033": {
    "chinese": "劉歆以為風發於它所，至宋而高，鶂高蜚而逢之，則退。",
    "literal": "",
    "idiomatic": ""
  },
  "s0034": {
    "chinese": "經以見者為文，故記退蜚；",
    "literal": "",
    "idiomatic": ""
  },
  "s0035": {
    "chinese": "傳以實應著，言風，常風之罰也。",
    "literal": "",
    "idiomatic": ""
  },
  "s0036": {
    "chinese": "象宋襄公區霿自用，不容臣下，逆司馬子魚之諫，而與彊楚爭盟，後六年為楚所執，應六鶂之數云。",
    "literal": "",
    "idiomatic": ""
  },
  "s0037": {
    "chinese": "京房易傳曰：「潛龍勿用，眾逆同志，至德乃潛，厥異風。",
    "literal": "",
    "idiomatic": ""
  },
  "s0038": {
    "chinese": "其風也，行不解物，不長，雨小而傷。",
    "literal": "",
    "idiomatic": ""
  },
  "s0039": {
    "chinese": "政悖德隱茲謂亂，厥風先風不雨，大風暴起，發屋折木。",
    "literal": "",
    "idiomatic": ""
  },
  "s0040": {
    "chinese": "守義不進茲謂耄，厥風與雲俱起，折五穀莖。",
    "literal": "",
    "idiomatic": ""
  },
  "s0041": {
    "chinese": "臣易上政，茲謂不順，厥風大焱發屋。",
    "literal": "",
    "idiomatic": ""
  },
  "s0042": {
    "chinese": "賦斂不理茲謂禍，厥風絕經紀，止即溫，溫即蟲。",
    "literal": "",
    "idiomatic": ""
  },
  "s0043": {
    "chinese": "侯專封茲謂不統，厥風疾，而樹不搖，穀不成。",
    "literal": "",
    "idiomatic": ""
  },
  "s0044": {
    "chinese": "辟不思道利，茲謂無澤，厥風不搖木，旱無雲，傷禾。",
    "literal": "",
    "idiomatic": ""
  },
  "s0045": {
    "chinese": "公常於利茲謂亂，厥風微而溫，生蟲蝗，害五穀。",
    "literal": "",
    "idiomatic": ""
  },
  "s0046": {
    "chinese": "棄正作淫茲謂惑，厥風溫，螟蟲起，害有益人之物。",
    "literal": "",
    "idiomatic": ""
  },
  "s0047": {
    "chinese": "侯不朝茲謂叛，厥風無恆，地變赤而殺人。」",
    "literal": "",
    "idiomatic": ""
  },
  "s0048": {
    "chinese": "文帝二年六月，淮南王都壽春大風毀民室，殺人。",
    "literal": "",
    "idiomatic": ""
  },
  "s0049": {
    "chinese": "劉向以為是歲南越反，攻淮南邊，淮南王長破之，後年入朝，殺漢故丞相辟陽侯，上赦之，歸聚姦人謀逆亂，自稱東帝，見異不寤，後遷于蜀，道死廱。",
    "literal": "",
    "idiomatic": ""
  },
  "s0050": {
    "chinese": "文帝五年，吳暴風雨，壞城官府民室。",
    "literal": "",
    "idiomatic": ""
  }
}