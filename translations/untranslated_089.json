{
  "s0202": "漢三年，韓信已定魏地，遣張耳與韓信擊破趙井陘，斬陳餘泜水上，追殺趙王歇襄國。",
  "s0203": "漢立張耳為趙王。",
  "s0204": "漢五年，張耳薨，謚為景王。",
  "s0205": "子敖嗣立為趙王。",
  "s0206": "高祖長女魯元公主為趙王敖后。",
  "s0207": "漢七年，高祖從平城過趙，趙王朝夕袒韛蔽，自上食，禮甚卑，有子婿禮。",
  "s0208": "高祖箕踞詈，甚慢易之。",
  "s0209": "趙相貫高、趙午等年六十餘，故張耳客也。",
  "s0210": "生平為氣，乃怒曰：「吾王孱王也！」",
  "s0211": "說王曰：「夫天下豪桀并起，能者先立。",
  "s0212": "今王事高祖甚恭，而高祖無禮，請為王殺之！」",
  "s0213": "張敖齧其指出血，曰：「君何言之誤！",
  "s0214": "且先人亡國，賴高祖得復國，德流子孫，秋豪皆高祖力也。",
  "s0215": "願君無復出口。」",
  "s0216": "貫高、趙午等十餘人皆相謂曰：「乃吾等非也。",
  "s0217": "吾王長者，不倍德。",
  "s0218": "且吾等義不辱，今怨高祖辱我王，故欲殺之，何乃汙王為乎？",
  "s0219": "令事成歸王，事敗獨身坐耳。」",
  "s0221": "漢八年，上從東垣還，過趙，貫高等乃壁人柏人，要之置廁。",
  "s0222": "上過欲宿，心動，問曰：「縣名為何？」",
  "s0223": "曰：「柏人。」",
  "s0224": "「柏人者，迫於人也！」",
  "s0225": "不宿而去。",
  "s0226": "漢九年，貫高怨家知其謀，乃上變告之。",
  "s0227": "於是上皆并逮捕趙王、貫高等。",
  "s0228": "十餘人皆爭自剄，貫高獨怒罵曰：「誰令公為之？",
  "s0229": "今王實無謀，而并捕王；",
  "s0230": "公等皆死，誰白王不反者！」",
  "s0231": "乃轞車膠致，與王詣長安。",
  "s0232": "治張敖之罪。",
  "s0233": "上乃詔趙群臣賓客有敢從王皆族。",
  "s0234": "貫高與客孟舒等十餘人，皆自髡鉗，為王家奴，從來。",
  "s0235": "貫高至，對獄，曰：「獨吾屬為之，王實不知。」",
  "s0236": "吏治榜笞數千，刺剟，身無可擊者，終不復言。",
  "s0237": "呂后數言張王以魯元公主故，不宜有此。",
  "s0238": "上怒曰：「使張敖據天下，豈少而女乎！」",
  "s0239": "不聽。",
  "s0240": "廷尉以貫高事辭聞，上曰：「壯士！",
  "s0241": "誰知者，以私問之。」",
  "s0242": "中大夫泄公曰：「臣之邑子，素知之。",
  "s0243": "此固趙國立名義不侵為然諾者也。」",
  "s0244": "上使泄公持節問之箯輿前。",
  "s0245": "仰視曰：「泄公邪？」",
  "s0246": "泄公勞苦如生平驩，與語，問張王果有計謀不。",
  "s0247": "高曰：「人情寧不各愛其父母妻子乎？",
  "s0248": "今吾三族皆以論死，豈以王易吾親哉！",
  "s0249": "顧為王實不反，獨吾等為之。」",
  "s0250": "具道本指所以為者王不知狀。",
  "s0251": "於是泄公入，具以報，上乃赦趙王。",
  "s0252": "上賢貫高為人能立然諾，使泄公具告之，曰：「張王已出。」",
  "s0253": "因赦貫高。",
  "s0254": "貫高喜曰：「吾王審出乎？」",
  "s0255": "泄公曰：「然。」",
  "s0256": "泄公曰：「上多足下，故赦足下。」",
  "s0257": "貫高曰：「所以不死一身無餘者，白張王不反也。",
  "s0258": "今王已出，吾責已塞，死不恨矣。",
  "s0259": "且人臣有篡殺之名，何面目復事上哉！",
  "s0260": "縱上不殺我，我不愧於心乎？」",
  "s0261": "乃仰絕骯，遂死。",
  "s0262": "當此之時，名聞天下。",
  "s0263": "張敖已出，以尚魯元公主故，封為宣平侯。",
  "s0264": "於是上賢張王諸客，以鉗奴從張王入關，無不為諸侯相、郡守者。",
  "s0265": "及孝惠、高后、文帝、孝景時，張王客子孫皆得為二千石。",
  "s0266": "張敖，高后六年薨。",
  "s0267": "子偃為魯元王。",
  "s0268": "以母呂后女故，呂后封為魯元王。",
  "s0269": "元王弱，兄弟少，乃封張敖他姬子二人：壽為樂昌侯，侈為信都侯。",
  "s0270": "高后崩，諸呂無道，大臣誅之，而廢魯元王及樂昌侯、信諸侯。",
  "s0271": "孝文帝即位，復封故魯元王偃為南宮侯，續張氏。",
  "s0272": "太史公曰：張耳、陳餘，世傳所稱賢者；",
  "s0273": "其賓客廝役，莫非天下俊桀，所居國無不取卿相者。",
  "s0274": "然張耳、陳餘始居約時，相然信以死，豈顧問哉。",
  "s0275": "及據國爭權，卒相滅亡，何鄉者相慕用之誠，後相倍之戾也！",
  "s0276": "豈非以勢利交哉？",
  "s0277": "名譽雖高，賓客雖盛，所由殆與大伯、延陵季子異矣。"
}