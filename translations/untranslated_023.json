{
  "s0001": "太史公曰：洋洋美德乎！",
  "s0002": "宰制萬物，役使群眾，豈人力也哉？",
  "s0003": "余至大行禮官，觀三代損益，乃知緣人情而制禮，依人性而作儀，其所由來尚矣。",
  "s0004": "人道經緯萬端，規矩無所不貫，誘進以仁義，束縛以刑罰，故德厚者位尊，祿重者寵榮，所以總一海內而整齊萬民也。",
  "s0005": "人體安駕乘，為之金輿錯衡以繁其飾；",
  "s0006": "目好五色，為之黼黻文章以表其能；",
  "s0007": "耳樂鐘磬，為之調諧八音以蕩其心；",
  "s0008": "口甘五味，為之庶羞酸咸以致其美；",
  "s0009": "情好珍善，為之琢磨圭璧以通其意。",
  "s0010": "故大路越席，皮弁布裳，朱弦洞越，大羹玄酒，所以防其淫侈，救其彫敝。",
  "s0011": "是以君臣朝廷尊卑貴賤之序，下及黎庶車輿衣服宮室飲食嫁娶喪祭之分，事有宜適，物有節文。",
  "s0012": "仲尼曰：「褅自既灌而往者，吾不欲觀之矣。」",
  "s0014": "周衰，禮廢樂壞，大小相踰，管仲之家，兼備三歸。",
  "s0015": "循法守正者見侮於世，奢溢僭差者謂之顯榮。",
  "s0016": "自子夏，門人之高弟也，猶云「出見紛華盛麗而說，入聞夫子之道而樂，二者心戰，未能自決」，而況中庸以下，漸漬於失教，被服於成俗乎？",
  "s0017": "孔子曰「必也正名」，於衛所居不合。",
  "s0018": "仲尼沒後，受業之徒沈湮而不舉，或適齊、楚，或入河海，豈不痛哉！",
  "s0019": "至秦有天下，悉內六國禮儀，采擇其善，雖不合聖制，其尊君抑臣，朝廷濟濟，依古以來。",
  "s0020": "至于高祖，光有四海，叔孫通頗有所增益減損，大抵皆襲秦故。",
  "s0021": "自天子稱號下至佐僚及宮室官名，少所變改。",
  "s0022": "孝文即位，有司議欲定儀禮，孝文好道家之學，以為繁禮飾貌，無益於治，躬化謂何耳，故罷去之。",
  "s0023": "孝景時，御史大夫晁錯明於世務刑名，數干諫孝景曰：「諸侯藩輔，臣子一例，古今之制也。",
  "s0024": "今大國專治異政，不稟京師，恐不可傳後。」",
  "s0025": "孝景用其計，而六國畔逆，以錯首名，天子誅錯以解難。",
  "s0026": "事在袁盎語中。",
  "s0027": "是後官者養交安祿而已，莫敢復議。",
  "s0028": "今上即位，招致儒術之士，令共定儀，十餘年不就。",
  "s0029": "或言古者太平，萬民和喜，瑞應辨至，乃采風俗，定制作。",
  "s0030": "上聞之，制詔御史曰：「蓋受命而王，各有所由興，殊路而同歸，謂因民而作，追俗為制也。",
  "s0031": "議者咸稱太古，百姓何望？",
  "s0032": "漢亦一家之事，典法不傳，謂子孫何？",
  "s0033": "化隆者閎博，治淺者褊狹，可不勉與！」",
  "s0034": "乃以太初之元改正朔，易服色，封太山，定宗廟百官之儀，以為典常，垂之於後云。",
  "s0035": "禮由人起。",
  "s0036": "人生有欲，欲而不得則不能無忿，忿而無度量則爭，爭則亂。",
  "s0037": "先王惡其亂，故制禮義以養人之欲，給人之求，使欲不窮於物，物不屈於欲，二者相待而長，是禮之所起也。",
  "s0038": "故禮者養也。",
  "s0039": "稻粱五味，所以養口也；",
  "s0040": "椒蘭芬茝，所以養鼻也；",
  "s0041": "鐘鼓管弦，所以養耳也；",
  "s0042": "刻鏤文章，所以養目也；",
  "s0043": "疏房床笫几席，所以養體也：故禮者養也。",
  "s0044": "君子既得其養，又好其辨也。",
  "s0045": "所謂辨者，貴賤有等，長少有差，貧富輕重皆有稱也。",
  "s0046": "故天子大路越席，所以養體也；",
  "s0047": "側載臭茝，所以養鼻也；",
  "s0048": "前有錯衡，所以養目也；",
  "s0049": "和鸞之聲，步中武象，驟中韶濩，所以養耳也；",
  "s0050": "龍旂九斿，所以養信也；",
  "s0051": "寢兕持虎，鮫韅彌龍，所以養威也。",
  "s0052": "故大路之馬，必信至教順，然後乘之，所以養安也。",
  "s0053": "孰知夫［士］出死要節之所以養生也。",
  "s0054": "孰知夫輕費用之所以養財也，孰知夫恭敬辭讓之所以養安也，孰知夫禮義文理之所以養情也。",
  "s0055": "人茍生之為見，若者必死；",
  "s0056": "茍利之為見，若者必害；",
  "s0057": "怠惰之為安，若者必危；",
  "s0058": "情勝之為安，若者必滅。",
  "s0059": "故聖人一之於禮義，則兩得之矣；",
  "s0060": "一之於情性，則兩失之矣。",
  "s0061": "故儒者將使人兩得之者也，墨者將使人兩失之者也。",
  "s0062": "是儒墨之分。",
  "s0063": "治辨之極也，彊固之本也，威行之道也，功名之總也。",
  "s0064": "王公由之，所以一天下，臣諸侯也；",
  "s0065": "弗由之，所以捐社稷也。",
  "s0066": "故堅革利兵不足以為勝，高城深池不足以為固，嚴令繁刑不足以為威。",
  "s0067": "由其道則行，不由其道則廢。",
  "s0068": "楚人鮫革犀兕，所以為甲，堅如金石；",
  "s0069": "宛之鉅鐵施，鉆如蜂蠆，輕利剽遫，卒如熛風。",
  "s0070": "然而兵殆於垂涉，唐昧死焉；",
  "s0071": "莊蹻起，楚分而為四參。",
  "s0072": "是豈無堅革利兵哉？",
  "s0073": "其所以統之者非其道故也。",
  "s0074": "汝潁以為險，江漢以為池，阻之以鄧林，緣之以方城。",
  "s0075": "然而秦師至鄢郢，舉若振槁。",
  "s0076": "是豈無固塞險阻哉？",
  "s0077": "其所以統之者非其道故也。",
  "s0078": "紂剖比干，囚箕子，為炮格，刑殺無辜，時臣下懔然，莫必其命。",
  "s0079": "然而周師至，而令不行乎下，不能用其民。",
  "s0080": "是豈令不嚴，刑不陖哉？",
  "s0081": "其所以統之者非其道故也。",
  "s0082": "古者之兵，戈矛弓矢而已，然而敵國不待試而詘。",
  "s0083": "城郭不集，溝池不掘，固塞不樹，機變不張，然而國晏然不畏外而固者，無他故焉，明道而均分之，時使而誠愛之，則下應之如景響。",
  "s0084": "有不由命者，然後俟之以刑，則民知罪矣。",
  "s0085": "故刑一人而天下服。",
  "s0086": "罪人不尤其上，知罪之在己也。",
  "s0087": "是故刑罰省而威行如流，無他故焉，由其道故也。",
  "s0088": "故由其道則行，不由其道則廢。",
  "s0089": "古者帝堯之治天下也，蓋殺一人刑二人而天下治。",
  "s0090": "傳曰「威厲而不試，刑措而不用」。",
  "s0091": "天地者，生之本也；",
  "s0092": "先祖者，類之本也；",
  "s0093": "君師者，治之本也。",
  "s0094": "無天地惡生？",
  "s0095": "無先祖惡出？",
  "s0096": "無君師惡治？",
  "s0097": "三者偏亡，則無安人。",
  "s0098": "故禮，上事天，下事地，尊先祖而隆君師，是禮之三本也。",
  "s0099": "故王者天太祖，諸侯不敢懷，大夫士有常宗，所以辨貴賤。",
  "s0100": "貴賤治，得之本也。",
  "s0101": "郊疇乎天子，社至乎諸侯，函及士大夫，所以辨尊者事尊，卑者事卑，宜鉅者鉅，宜小者小。",
  "s0102": "故有天下者事七世，有一國者事五世，有五乘之地者事三世，有三乘之地者事二世，有特牲而食者不得立宗廟，所以辨積厚者流澤廣，積薄者流澤狹也。",
  "s0103": "大饗上玄尊，俎上腥魚，先大羹，貴食飲之本也。",
  "s0104": "大饗上玄尊而用薄酒，食先黍稷而飯稻粱，祭嚌先大羹而飽庶羞，貴本而親用也。",
  "s0105": "貴本之謂文，親用之謂理，兩者合而成文，以歸太一，是謂大隆。",
  "s0106": "故尊之上玄尊也，俎之上腥魚也，豆之先大羹，一也。",
  "s0107": "利爵弗啐也，成事俎弗嘗也，三侑之弗食也。",
  "s0108": "大昏之未廢齊也，大廟之未內尸也，始絕之未小斂，一也。",
  "s0109": "大路之素幬也，郊之麻絻，喪服之先散麻，一也。",
  "s0110": "三年哭之不反也，清廟之歌一倡而三嘆，縣一鐘尚拊膈，朱弦而通越，一也。",
  "s0111": "凡禮始乎脫，成乎文，終乎稅。",
  "s0112": "故至備，情文俱盡；",
  "s0113": "其次，情文代勝；",
  "s0114": "其下，復情以歸太一。",
  "s0115": "天地以合，日月以明，四時以序，星辰以行，江河以流，萬物以昌，好惡以節，喜怒以當。",
  "s0116": "以為下則順，以為上則明。",
  "s0117": "太史公曰：至矣哉！",
  "s0118": "立隆以為極，而天下莫之能益損也。",
  "s0119": "本末相順，終始相應，至文有以辨，至察有以說。",
  "s0120": "天下從之者治，不從者亂；",
  "s0121": "從之者安，不從者危。",
  "s0122": "小人不能則也。",
  "s0123": "禮之貌誠深矣，堅白同異之察，入焉而弱。",
  "s0124": "其貌誠大矣，擅作典制褊陋之說，入焉而望。",
  "s0125": "其貌誠高矣，暴慢恣睢，輕俗以為高之屬，入焉而隊。",
  "s0126": "故繩誠陳，則不可欺以曲直；",
  "s0127": "衡誠縣，則不可欺以輕重；",
  "s0128": "規矩誠錯，則不可欺以方員；",
  "s0129": "君子審禮，則不可欺以詐偽。",
  "s0130": "故繩者，直之至也；",
  "s0131": "衡者，平之至也；",
  "s0132": "規矩者，方員之至也；",
  "s0133": "禮者，人道之極也。",
  "s0134": "然而不法禮者不足禮，謂之無方之民；",
  "s0135": "法禮足禮，謂之有方之士。",
  "s0136": "禮之中，能思索，謂之能慮；",
  "s0137": "能慮勿易，謂之能固。",
  "s0138": "能慮能固，加好之焉，聖矣。",
  "s0139": "天者，高之極也；",
  "s0140": "地者，下之極也；",
  "s0141": "日月者，明之極也；",
  "s0142": "無窮者，廣大之極也；",
  "s0143": "聖人者，道之極也。",
  "s0144": "以財物為用，以貴賤為文，以多少為異，以隆殺為要。",
  "s0145": "文貌繁，情欲省，禮之隆也；",
  "s0146": "文貌省，情欲繁，禮之殺也；",
  "s0147": "文貌情欲相為內外表裏，并行而雜，禮之中流也。",
  "s0148": "君子上致其隆，下盡其殺，而中處其中。",
  "s0149": "步驟馳騁廣騖不外，是以君子之性守宮庭也。",
  "s0150": "人域是域，士君子也。",
  "s0151": "外是，民也。",
  "s0152": "於是中焉，房皇周浹，曲［直］得其次序，聖人也。",
  "s0153": "故厚者，禮之積也；",
  "s0154": "大者，禮之廣也；",
  "s0155": "高者，禮之隆也；",
  "s0156": "明者，禮之盡也。"
}