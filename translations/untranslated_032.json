{
  "s0001": "太公望呂尚者，東海上人。",
  "s0002": "其先祖嘗為四嶽，佐禹平水土甚有功。",
  "s0003": "虞夏之際封於呂，或封於申，姓姜氏。",
  "s0004": "夏商之時，申、呂或封枝庶子孫，或為庶人，尚其後苗裔也。",
  "s0005": "本姓姜氏，從其封姓，故曰呂尚。",
  "s0006": "呂尚蓋嘗窮困，年老矣，以漁釣奸周西伯。",
  "s0007": "西伯將出獵，卜之，曰「所獲非龍非彨非虎非羆；",
  "s0008": "所獲霸王之輔」。",
  "s0009": "於是周西伯獵，果遇太公於渭之陽，與語大說，曰：「自吾先君太公曰『當有聖人適周，周以興』。",
  "s0010": "子真是邪？",
  "s0011": "吾太公望子久矣。」",
  "s0012": "故號之曰「太公望」，載與俱歸，立為師。",
  "s0013": "或曰，太公博聞，嘗事紂。",
  "s0014": "紂無道，去之。",
  "s0015": "游說諸侯，無所遇，而卒西歸周西伯。",
  "s0016": "或曰，呂尚處士，隱海濱。",
  "s0017": "周西伯拘羑里，散宜生、閎夭素知而招呂尚。",
  "s0018": "呂尚亦曰「吾聞西伯賢，又善養老，盍往焉」。",
  "s0019": "三人者為西伯求美女奇物，獻之於紂，以贖西伯。",
  "s0020": "西伯得以出，反國。",
  "s0021": "言呂尚所以事周雖異，然要之為文武師。",
  "s0022": "周西伯昌之脫羑里歸，與呂尚陰謀修德以傾商政，其事多兵權與奇計，故後世之言兵及周之陰權皆宗太公為本謀。",
  "s0023": "周西伯政平，及斷虞芮之訟，而詩人稱西伯受命曰文王。",
  "s0024": "伐崇、密須、犬夷，大作豐邑。",
  "s0025": "天下三分，其二歸周者，太公之謀計居多。",
  "s0026": "文王崩，武王即位。",
  "s0027": "九年，欲修文王業，東伐以觀諸侯集否。",
  "s0028": "師行，師尚父左杖黃鉞，右把白旄以誓，曰：「蒼兕蒼兕，總爾眾庶，與爾舟楫，後至者斬！」",
  "s0029": "遂至盟津。",
  "s0030": "諸侯不期而會者八百諸侯。",
  "s0031": "諸侯皆曰：「紂可伐也。」",
  "s0032": "武王曰：「未可。」",
  "s0033": "還師，與太公作此太誓。",
  "s0034": "居二年，紂殺王子比干，囚箕子。",
  "s0035": "武王將伐紂，卜龜兆，不吉，風雨暴至。",
  "s0036": "群公盡懼，唯太公彊之勸武王，武王於是遂行。",
  "s0037": "十一年正月甲子，誓於牧野，伐商紂。",
  "s0038": "紂師敗績。",
  "s0039": "紂反走，登鹿臺，遂追斬紂。",
  "s0040": "明日，武王立于社，群公奉明水，衛康叔封布采席，師尚父牽牲，史佚策祝，以告神討紂之罪。",
  "s0041": "散鹿臺之錢，發鉅橋之粟，以振貧民。",
  "s0042": "封比干墓，釋箕子囚。",
  "s0043": "遷九鼎，修周政，與天下更始。",
  "s0044": "師尚父謀居多。",
  "s0045": "於是武王已平商而王天下，封師尚父於齊營丘。",
  "s0046": "東就國，道宿行遲。",
  "s0047": "逆旅之人曰：「吾聞時難得而易失。",
  "s0048": "客寢甚安，殆非就國者也。」",
  "s0049": "太公聞之，夜衣而行，犁明至國。",
  "s0050": "萊侯來伐，與之爭營丘。",
  "s0051": "營丘邊萊。",
  "s0052": "萊人，夷也，會紂之亂而周初定，未能集遠方，是以與太公爭國。",
  "s0053": "太公至國，修政，因其俗，簡其禮，通商工之業，便魚鹽之利，而人民多歸齊，齊為大國。",
  "s0054": "及周成王少時，管蔡作亂，淮夷畔周，乃使召康公命太公曰：「東至海，西至河，南至穆陵，北至無棣，五侯九伯，實得征之。」",
  "s0055": "齊由此得征伐，為大國。",
  "s0056": "都營丘。",
  "s0057": "蓋太公之卒百有餘年，子丁公呂伋立。",
  "s0058": "丁公卒，子乙公得立。",
  "s0059": "乙公卒，子癸公慈母立。",
  "s0060": "癸公卒，子哀公不辰立。",
  "s0061": "哀公時，紀侯譖之周，周烹哀公而立其弟靜，是為胡公。",
  "s0062": "胡公徙都薄泵，而當周夷王之時。",
  "s0063": "哀公之同母少弟山怨胡公，乃與其黨率營丘人襲攻殺胡公而自立，是為獻公。",
  "s0064": "獻公元年，盡逐胡公子，因徙薄泵都，治臨菑。",
  "s0065": "九年，獻公卒，子武公壽立。",
  "s0066": "武公九年，周厲王出奔，居彘。",
  "s0067": "十年，王室亂，大臣行政，號曰「共和」。",
  "s0068": "二十四年，周宣王初立。",
  "s0069": "二十六年，武公卒，子厲公無忌立。",
  "s0070": "厲公暴虐，故胡公子復入齊，齊人欲立之，乃與攻殺厲公。",
  "s0071": "胡公子亦戰死。",
  "s0072": "齊人乃立厲公子赤為君，是為文公，而誅殺厲公者七十人。",
  "s0073": "文公十二年卒，子成公脫立。",
  "s0074": "成公九年卒，子莊公購立。",
  "s0075": "莊公二十四年，犬戎殺幽王，周東徙雒。",
  "s0076": "秦始列為諸侯。",
  "s0077": "五十六年，晉弒其君昭侯。",
  "s0078": "六十四年，莊公卒，子釐公祿甫立。",
  "s0079": "釐公九年，魯隱公初立。",
  "s0080": "十九年，魯桓公弒其兄隱公而自立為君。",
  "s0081": "二十五年，北戎伐齊。",
  "s0082": "鄭使太子忽來救齊，齊欲妻之。",
  "s0083": "忽曰：「鄭小齊大，非我敵。」",
  "s0084": "遂辭之。",
  "s0085": "三十二年，釐公同母弟夷仲年死。",
  "s0086": "其子曰公孫無知，釐公愛之，令其秩服奉養比太子。",
  "s0087": "三十三年，釐公卒，太子諸兒立，是為襄公。",
  "s0088": "襄公元年，始為太子時，嘗與無知鬬，及立，絀無知秩服，無知怨。",
  "s0089": "四年，魯桓公與夫人如齊。",
  "s0090": "齊襄公故嘗私通魯夫人。",
  "s0091": "魯夫人者，襄公女弟也，自釐公時嫁為魯桓公婦，及桓公來而襄公復通焉。",
  "s0092": "魯桓公知之，怒夫人，夫人以告齊襄公。",
  "s0093": "齊襄公與魯君飲，醉之，使力士彭生抱上魯君車，因拉殺魯桓公，桓公下車則死矣。",
  "s0094": "魯人以為讓，而齊襄公殺彭生以謝魯。",
  "s0095": "八年，伐紀，紀遷去其邑。",
  "s0096": "十二年，初，襄公使連稱、管至父戍葵丘，瓜時而往，及瓜而代。",
  "s0097": "往戍一歲，卒瓜時而公弗為發代。",
  "s0098": "或為請代，公弗許。",
  "s0099": "故此二人怒，因公孫無知謀作亂。",
  "s0100": "連稱有從妹在公宮，無寵，使之閒襄公，曰「事成以女為無知夫人」。",
  "s0101": "冬十二月，襄公游姑棼，遂獵沛丘。",
  "s0102": "見彘，從者曰「彭生」。",
  "s0103": "公怒，射之，彘人立而啼。",
  "s0104": "公懼，墜車傷足，失屨。",
  "s0105": "反而鞭主屨者茀三百。",
  "s0106": "茀出宮。",
  "s0107": "而無知、連稱、管至父等聞公傷，乃遂率其眾襲宮。",
  "s0108": "逢主屨茀，茀曰：「且無入驚宮，驚宮未易入也。」",
  "s0109": "無知弗信，茀示之創，乃信之。",
  "s0110": "待宮外，令茀先入。",
  "s0111": "茀先入，即匿襄公戶閒。",
  "s0112": "良久，無知等恐，遂入宮。",
  "s0113": "茀反與宮中及公之幸臣攻無知等，不勝，皆死。",
  "s0114": "無知入宮，求公不得。",
  "s0115": "或見人足於戶閒，發視，乃襄公，遂弒之，而無知自立為齊君。",
  "s0116": "桓公元年春，齊君無知游於雍林。",
  "s0117": "雍林人嘗有怨無知，及其往游，雍林人襲殺無知，告齊大夫曰：「無知弒襄公自立，臣謹行誅。",
  "s0118": "唯大夫更立公子之當立者，唯命是聽。」",
  "s0120": "初，襄公之醉殺魯桓公，通其夫人，殺誅數不當，淫於婦人，數欺大臣，群弟恐禍及，故次弟糾奔魯。",
  "s0121": "其母魯女也。",
  "s0122": "管仲、召忽傅之。",
  "s0123": "次弟小白奔莒，鮑叔傅之。",
  "s0124": "小白母，衛女也，有寵於釐公。",
  "s0125": "小白自少好善大夫高傒。",
  "s0126": "及雍林人殺無知，議立君，高、國先陰召小白於莒。",
  "s0127": "魯聞無知死，亦發兵送公子糾，而使管仲別將兵遮莒道，射中小白帶鉤。",
  "s0128": "小白詳死，管仲使人馳報魯。",
  "s0129": "魯送糾者行益遲，六日至齊，則小白已入，高傒立之，是為桓公。",
  "s0130": "桓公之中鉤，詳死以誤管仲，已而載溫車中馳行，亦有高、國內應，故得先入立，發兵距魯。",
  "s0131": "秋，與魯戰于乾時，魯兵敗走，齊兵掩絕魯歸道。",
  "s0132": "齊遺魯書曰：「子糾兄弟，弗忍誅，請魯自殺之。",
  "s0133": "召忽、管仲讎也，請得而甘心醢之。",
  "s0134": "不然，將圍魯。」",
  "s0135": "魯人患之，遂殺子糾于笙瀆。",
  "s0136": "召忽自殺，管仲請囚。",
  "s0137": "桓公之立，發兵攻魯，心欲殺管仲。",
  "s0138": "鮑叔牙曰：「臣幸得從君，君竟以立。",
  "s0139": "君之尊，臣無以增君。",
  "s0140": "君將治齊，即高傒與叔牙足也。",
  "s0141": "君且欲霸王，非管夷吾不可。",
  "s0142": "夷吾所居國國重，不可失也。」",
  "s0143": "於是桓公從之。",
  "s0144": "乃詳為召管仲欲甘心，實欲用之。",
  "s0145": "管仲知之，故請往。",
  "s0146": "鮑叔牙迎受管仲，及堂阜而脫桎梏，齋祓而見桓公。",
  "s0147": "桓公厚禮以為大夫，任政。",
  "s0148": "桓公既得管仲，與鮑叔、隰朋、高傒修齊國政，連五家之兵，設輕重魚鹽之利，以贍貧窮，祿賢能，齊人皆說。",
  "s0149": "二年，伐滅郯，郯子奔莒。",
  "s0150": "初，桓公亡時，過郯，郯無禮，故伐之。",
  "s0151": "五年，伐魯，魯將師敗。",
  "s0152": "魯莊公請獻遂邑以平，桓公許，與魯會柯而盟。",
  "s0153": "魯將盟，曹沬以匕首劫桓公於壇上，曰：「反魯之侵地！」",
  "s0154": "桓公許之。",
  "s0155": "已而曹沬去匕首，北面就臣位。",
  "s0156": "桓公後悔，欲無與魯地而殺曹沬。",
  "s0157": "管仲曰：「夫劫許之而倍信殺之，愈一小快耳，而棄信於諸侯，失天下之援，不可。」",
  "s0158": "於是遂與曹沬三敗所亡地於魯。",
  "s0159": "諸侯聞之，皆信齊而欲附焉。",
  "s0160": "七年，諸侯會桓公於甄，而桓公於是始霸焉。",
  "s0161": "十四年，陳厲公子完，號敬仲，來奔齊。",
  "s0162": "齊桓公欲以為卿，讓；",
  "s0163": "於是以為工正。",
  "s0164": "田成子常之祖也。",
  "s0165": "二十三年，山戎伐燕，燕告急於齊。",
  "s0166": "齊桓公救燕，遂伐山戎，至于孤竹而還。",
  "s0167": "燕莊公遂送桓公入齊境。",
  "s0168": "桓公曰：「非天子，諸侯相送不出境，吾不可以無禮於燕。」",
  "s0169": "於是分溝割燕君所至與燕，命燕君復修召公之政，納貢于周，如成康之時。",
  "s0170": "諸侯聞之，皆從齊。",
  "s0171": "二十七年，魯湣公母曰哀姜，桓公女弟也。",
  "s0172": "哀姜淫於魯公子慶父，慶父弒湣公，哀姜欲立慶父，魯人更立釐公。",
  "s0173": "桓公召哀姜，殺之。",
  "s0174": "二十八年，衛文公有狄亂，告急於齊。",
  "s0175": "齊率諸侯城楚丘而立衛君。",
  "s0176": "二十九年，桓公與夫人蔡姬戲船中。",
  "s0177": "蔡姬習水，蕩公，公懼，止之，不止，出船，怒，歸蔡姬，弗絕。",
  "s0178": "蔡亦怒，嫁其女。",
  "s0179": "桓公聞而怒，興師往伐。",
  "s0180": "三十年春，齊桓公率諸侯伐蔡，蔡潰。",
  "s0181": "遂伐楚。",
  "s0182": "楚成王興師問曰：「何故涉吾地？」",
  "s0183": "管仲對曰：「昔召康公命我先君太公曰：『五侯九伯，若實征之，以夾輔周室。』",
  "s0184": "賜我先君履，東至海，西至河，南至穆陵，北至無棣。",
  "s0185": "楚貢包茅不入，王祭不具，是以來責。",
  "s0186": "昭王南征不復，是以來問。」",
  "s0187": "楚王曰：「貢之不入，有之，寡人罪也，敢不共乎！",
  "s0188": "昭王之出不復，君其問之水濱。」",
  "s0189": "齊師進次于陘。",
  "s0190": "夏，楚王使屈完將兵捍齊，齊師退次召陵。",
  "s0191": "桓公矜屈完以其眾。",
  "s0192": "屈完曰：「君以道則可；",
  "s0193": "若不，則楚方城以為城，江、漢以為溝，君安能進乎？」",
  "s0194": "乃與屈完盟而去。",
  "s0195": "過陳，陳袁濤涂詐齊，令出東方，覺。",
  "s0196": "秋，齊伐陳。",
  "s0197": "是歲，晉殺太子申生。",
  "s0198": "三十五年夏，會諸侯于葵丘。",
  "s0199": "周襄王使宰孔賜桓公文武胙、彤弓矢、大路，命無拜。",
  "s0200": "桓公欲許之，管仲曰「不可」，乃下拜受賜。",
  "s0201": "秋，復會諸侯於葵丘，益有驕色。",
  "s0202": "周使宰孔會。",
  "s0203": "諸侯頗有叛者。",
  "s0204": "晉侯病，後，遇宰孔。",
  "s0205": "宰孔曰：「齊侯驕矣，弟無行。」",
  "s0206": "從之。",
  "s0207": "是歲，晉獻公卒，裏克殺奚齊、卓子，秦穆公以夫人入公子夷吾為晉君。",
  "s0208": "桓公於是討晉亂，至高梁，使隰朋立晉君，還。",
  "s0209": "是時周室微，唯齊、楚、秦、晉為彊。",
  "s0210": "晉初與會，獻公死，國內亂。",
  "s0211": "秦穆公辟遠，不與中國會盟。",
  "s0212": "楚成王初收荊蠻有之，夷狄自置。",
  "s0213": "唯獨齊為中國會盟，而桓公能宣其德，故諸侯賓會。",
  "s0214": "於是桓公稱曰：「寡人南伐至召陵，望熊山；",
  "s0215": "北伐山戎、離枝、孤竹；",
  "s0216": "西伐大夏，涉流沙；",
  "s0217": "束馬懸車登太行，至卑耳山而還。",
  "s0218": "諸侯莫違寡人。",
  "s0219": "寡人兵車之會三，乘車之會六，九合諸侯，一匡天下。",
  "s0220": "昔三代受命，有何以異於此乎？",
  "s0221": "吾欲封泰山，禪梁父。」",
  "s0222": "管仲固諫，不聽；",
  "s0223": "乃說桓公以遠方珍怪物至乃得封，桓公乃止。",
  "s0224": "三十八年，周襄王弟帶與戎、翟合謀伐周，齊使管仲平戎於周。",
  "s0225": "周欲以上卿禮管仲，管仲頓首曰：「臣陪臣，安敢！」",
  "s0226": "三讓，乃受下卿禮以見。",
  "s0227": "三十九年，周襄王弟帶來奔齊。",
  "s0228": "齊使仲孫請王，為帶謝。",
  "s0229": "襄王怒，弗聽。",
  "s0230": "四十一年，秦穆公虜晉惠公，復歸之。",
  "s0231": "是歲，管仲、隰朋皆卒。",
  "s0232": "管仲病，桓公問曰：「群臣誰可相者？」",
  "s0233": "管仲曰：「知臣莫如君。」",
  "s0234": "公曰：「易牙如何？」",
  "s0235": "對曰：「殺子以適君，非人情，不可。」",
  "s0236": "公曰：「開方如何？」",
  "s0237": "對曰：「倍親以適君，非人情，難近。」",
  "s0238": "公曰：「豎刀如何？」",
  "s0239": "對曰：「自宮以適君，非人情，難親。」",
  "s0240": "管仲死，而桓公不用管仲言，卒近用三子，三子專權。",
  "s0241": "四十二年，戎伐周，周告急於齊，齊令諸侯各發卒戍周。",
  "s0242": "是歲，晉公子重耳來，桓公妻之。",
  "s0243": "四十三年。",
  "s0244": "初，齊桓公之夫人三：曰王姬、徐姬、蔡姬，皆無子。",
  "s0245": "桓公好內，多內寵，如夫人者六人，長衛姬，生無詭；",
  "s0246": "少衛姬，生惠公元；",
  "s0247": "鄭姬，生孝公昭；",
  "s0248": "葛嬴，生昭公潘；",
  "s0249": "密姬，生懿公商人；",
  "s0250": "宋華子，生公子雍。",
  "s0251": "桓公與管仲屬孝公於宋襄公，以為太子。",
  "s0252": "雍巫有寵於衛共姬，因宦者豎刀以厚獻於桓公，亦有寵，桓公許之立無詭。",
  "s0253": "管仲卒，五公子皆求立。",
  "s0254": "冬十月乙亥，齊桓公卒。",
  "s0255": "易牙入，與豎刀因內寵殺群吏，而立公子無詭為君。",
  "s0256": "太子昭奔宋。",
  "s0257": "桓公病，五公子各樹黨爭立。",
  "s0258": "及桓公卒，遂相攻，以故宮中空，莫敢棺。",
  "s0259": "桓公尸在床上六十七日，尸蟲出于戶。",
  "s0260": "十二月乙亥，無詭立，乃棺赴。",
  "s0261": "辛巳夜，斂殯。",
  "s0262": "桓公十有餘子，要其後立者五人：無詭立三月死，無謚；",
  "s0263": "次孝公；",
  "s0264": "次昭公；",
  "s0265": "次懿公；",
  "s0266": "次惠公。",
  "s0267": "孝公元年三月，宋襄公率諸侯兵送齊太子昭而伐齊。",
  "s0268": "齊人恐，殺其君無詭。",
  "s0269": "齊人將立太子昭，四公子之徒攻太子，太子走宋，宋遂與齊人四公子戰。",
  "s0270": "五月，宋敗齊四公子師而立太子昭，是為齊孝公。",
  "s0271": "宋以桓公與管仲屬之太子，故來征之。",
  "s0272": "以亂故，八月乃葬齊桓公。",
  "s0273": "六年春，齊伐宋，以其不同盟于齊也。",
  "s0274": "夏，宋襄公卒。",
  "s0275": "七年，晉文公立。",
  "s0276": "十年，孝公卒，孝公弟潘因衛公子開方殺孝公子而立潘，是為昭公。",
  "s0277": "昭公，桓公子也，其母曰葛嬴。",
  "s0278": "昭公元年，晉文公敗楚於城濮，而會諸侯踐土，朝周，天子使晉稱伯。",
  "s0279": "六年，翟侵齊。",
  "s0280": "晉文公卒。",
  "s0281": "秦兵敗於殽。",
  "s0282": "十二年，秦穆公卒。",
  "s0283": "十九年五月，昭公卒，子舍立為齊君。",
  "s0284": "捨之母無寵於昭公，國人莫畏。",
  "s0285": "昭公之弟商人以桓公死爭立而不得，陰交賢士，附愛百姓，百姓說。",
  "s0286": "及昭公卒，子舍立，孤弱，即與眾十月即墓上弒齊君舍，而商人自立，是為懿公。",
  "s0287": "懿公，桓公子也，其母曰密姬。",
  "s0288": "懿公四年春，初，懿公為公子時，與丙戎之父獵，爭獲不勝，及即位，斷丙戎父足，而使丙戎仆。",
  "s0289": "庸職之妻好，公內之宮，使庸職驂乘。",
  "s0290": "五月，懿公游於申池，二人浴，戲。",
  "s0291": "職曰：「斷足子！」",
  "s0292": "戎曰：「奪妻者！」",
  "s0293": "二人俱病此言，乃怨。",
  "s0294": "謀與公游竹中，二人弒懿公車上，棄竹中而亡去。",
  "s0295": "懿公之立，驕，民不附。",
  "s0296": "齊人廢其子而迎公子元於衛，立之，是為惠公。",
  "s0297": "惠公，桓公子也。",
  "s0298": "其母衛女，曰少衛姬，避齊亂，故在衛。",
  "s0299": "惠公二年，長翟來，王子城父攻殺之，埋之於北門。",
  "s0300": "晉趙穿弒其君靈公。",
  "s0301": "十年，惠公卒，子頃公無野立。",
  "s0302": "初，崔杼有寵於惠公，惠公卒，高、國畏其偪也，逐之，崔杼奔衛。",
  "s0303": "頃公元年，楚莊王彊，伐陳；",
  "s0304": "二年，圍鄭，鄭伯降，已復國鄭伯。",
  "s0305": "六年春，晉使郤克於齊，齊使夫人帷中而觀之。",
  "s0306": "郤克上，夫人笑之。",
  "s0307": "郤克曰：「不是報，不復涉河！」",
  "s0308": "歸，請伐齊，晉侯弗許。",
  "s0309": "齊使至晉，郤克執齊使者四人河內，殺之。",
  "s0310": "八年。",
  "s0311": "晉伐齊，齊以公子彊質晉，晉兵去。",
  "s0312": "十年春，齊伐魯、衛。",
  "s0313": "魯、衛大夫如晉請師，皆因郤克。",
  "s0314": "晉使郤克以車八百乘為中軍將，士燮將上軍，欒書將下軍，以救魯、衛，伐齊。",
  "s0315": "六月壬申，與齊侯兵合靡笄下。",
  "s0316": "癸酉，陳于礱逄丑父為齊頃公右。",
  "s0317": "頃公曰：「馳之，破晉軍會食。」",
  "s0318": "射傷郤克，流血至履。",
  "s0319": "克欲還入壁，其御曰：「我始入，再傷，不敢言疾，恐懼士卒，願子忍之。」",
  "s0320": "遂復戰。",
  "s0321": "戰，齊急，丑父恐齊侯得，乃易處，頃公為右，車絓於木而止。",
  "s0322": "晉小將韓厥伏齊侯車前，曰「寡君使臣救魯、衛」，戲之。",
  "s0323": "丑父使頃公下取飲，因得亡，脫去，入其軍。",
  "s0324": "晉郤克欲殺丑父。",
  "s0325": "丑父曰：「代君死而見僇，後人臣無忠其君者矣。」",
  "s0326": "克捨之，丑父遂得亡歸齊。",
  "s0327": "於是晉軍追齊至馬陵。",
  "s0328": "齊侯請以寶器謝，不聽；",
  "s0329": "必得笑克者蕭桐叔子，令齊東畝。",
  "s0330": "對曰：「叔子，齊君母。",
  "s0331": "齊君母亦猶晉君母，子安置之？",
  "s0332": "且子以義伐而以暴為後，其可乎？」",
  "s0333": "於是乃許，令反魯、衛之侵地。",
  "s0334": "十一年，晉初置六卿，賞鞌之功。",
  "s0335": "齊頃公朝晉，欲尊王晉景公，晉景公不敢受，乃歸。",
  "s0336": "歸而頃公弛苑囿，薄賦斂，振孤問疾，虛積聚以救民，民亦大說。",
  "s0337": "厚禮諸侯。",
  "s0338": "竟頃公卒，百姓附，諸侯不犯。",
  "s0339": "十七年，頃公卒，子靈公環立。",
  "s0340": "靈公九年，晉欒書弒其君厲公。",
  "s0341": "十年，晉悼公伐齊，齊令公子光質晉。",
  "s0342": "十九年，立子光為太子，高厚傅之，令會諸侯盟於鐘離。",
  "s0343": "二十七年，晉使中行獻子伐齊。",
  "s0344": "齊師敗，靈公走入臨菑。",
  "s0345": "晏嬰止靈公，靈公弗從。",
  "s0346": "曰：「君亦無勇矣！」",
  "s0347": "晉兵遂圍臨菑，臨菑城守不敢出，晉焚郭中而去。",
  "s0348": "二十八年，初，靈公取魯女，生子光，以為太子。",
  "s0349": "仲姬，戎姬。",
  "s0350": "戎姬嬖，仲姬生子牙，屬之戎姬。",
  "s0351": "戎姬請以為太子，公許之。",
  "s0352": "仲姬曰：「不可。",
  "s0353": "光之立，列於諸侯矣，今無故廢之，君必悔之。」",
  "s0354": "公曰：「在我耳。」",
  "s0355": "遂東太子光，使高厚傅牙為太子。",
  "s0356": "靈公疾，崔杼迎故太子光而立之，是為莊公。",
  "s0357": "莊公殺戎姬。",
  "s0358": "五月壬辰，靈公卒，莊公即位，執太子牙於句竇之丘，殺之。",
  "s0359": "八月，崔杼殺高厚。",
  "s0360": "晉聞齊亂，伐齊，至高唐。",
  "s0361": "莊公三年，晉大夫欒盈奔齊，莊公厚客待之。",
  "s0362": "晏嬰、田文子諫，公弗聽。",
  "s0363": "四年，齊莊公使欒盈閒入晉曲沃為內應，以兵隨之，上太行，入孟門。",
  "s0364": "欒盈敗，齊兵還，取朝歌。",
  "s0365": "六年，初，棠公妻好，棠公死，崔杼取之。",
  "s0366": "莊公通之，數如崔氏，以崔杼之冠賜人。",
  "s0367": "待者曰：「不可。」",
  "s0368": "崔杼怒，因其伐晉，欲與晉合謀襲齊而不得閒。",
  "s0369": "莊公嘗笞宦者賈舉，賈舉復侍，為崔杼閒公以報怨。",
  "s0370": "五月，莒子朝齊，齊以甲戌饗之。",
  "s0371": "崔杼稱病不視事。",
  "s0372": "乙亥，公問崔杼病，遂從崔杼妻。",
  "s0373": "崔杼妻入室，與崔杼自閉戶不出，公擁柱而歌。",
  "s0374": "宦者賈舉遮公從官而入，閉門，崔杼之徒持兵從中起。",
  "s0375": "公登臺而請解，不許；",
  "s0376": "請盟，不許；",
  "s0377": "請自殺於廟，不許。",
  "s0378": "皆曰：「君之臣杼疾病，不能聽命。",
  "s0379": "近於公宮。",
  "s0380": "陪臣爭趣有淫者，不知二命。」",
  "s0381": "公踰墻，射中公股，公反墜，遂弒之。",
  "s0382": "晏嬰立崔杼門外，曰：「君為社稷死則死之，為社稷亡則亡之。",
  "s0383": "若為己死己亡，非其私暱，誰敢任之！」",
  "s0384": "門開而入，枕公尸而哭，三踴而出。",
  "s0385": "人謂崔杼：「必殺之。」",
  "s0386": "崔杼曰：「民之望也，捨之得民。」",
  "s0388": "丁丑，崔杼立莊公異母弟杵臼，是為景公。",
  "s0389": "景公母，魯叔孫宣伯女也。",
  "s0390": "景公立，以崔杼為右相，慶封為左相。",
  "s0391": "二相恐亂起，乃與國人盟曰：「不與崔慶者死！」",
  "s0392": "晏子仰天曰：「嬰所不（獲）唯忠於君利社稷者是從！」",
  "s0393": "不肯盟。",
  "s0394": "慶封欲殺晏子，崔杼曰：「忠臣也，捨之。」",
  "s0395": "齊太史書曰「崔杼弒莊公」，崔杼殺之。",
  "s0396": "其弟復書，崔杼復殺之。",
  "s0397": "少弟復書，崔杼乃捨之。",
  "s0398": "景公元年，初，崔杼生子成及彊，其母死，取東郭女，生明。",
  "s0399": "東郭女使其前夫子無咎與其弟偃相崔氏。",
  "s0400": "成有罪，二相急治之，立明為太子。",
  "s0401": "成請老於崔［杼］，崔杼許之，二相弗聽，曰：「崔，宗邑，不可。」",
  "s0402": "成、彊怒，告慶封。",
  "s0403": "慶封與崔杼有郤，欲其敗也。",
  "s0404": "成、彊殺無咎、偃於崔杼家，家皆奔亡。",
  "s0405": "崔杼怒，無人，使一宦者御，見慶封。",
  "s0406": "慶封曰：「請為子誅之。」",
  "s0407": "使崔杼仇盧蒲嫳攻崔氏，殺成、彊，盡滅崔氏，崔杼婦自殺。",
  "s0408": "崔杼毋歸，亦自殺。",
  "s0409": "慶封為相國，專權。",
  "s0410": "三年十月，慶封出獵。",
  "s0411": "初，慶封已殺崔杼，益驕，嗜酒好獵，不聽政令。",
  "s0412": "慶舍用政，已有內郤。",
  "s0413": "田文子謂桓子曰：「亂將作。」",
  "s0414": "田、鮑、高、欒氏相與謀慶氏。",
  "s0415": "慶舍發甲圍慶封宮，四家徒共擊破之。",
  "s0416": "慶封還，不得入，奔魯。",
  "s0417": "齊人讓魯，封奔吳。",
  "s0418": "吳與之朱方，聚其族而居之，富於在齊。",
  "s0419": "其秋，齊人徙葬莊公，僇崔杼尸於市以說眾。",
  "s0420": "九年，景公使晏嬰之晉，與叔向私語曰：「齊政卒歸田氏。",
  "s0421": "田氏雖無大德，以公權私，有德於民，民愛之。」",
  "s0422": "十二年，景公如晉，見平公，欲與伐燕。",
  "s0423": "十八年，公復如晉，見昭公。",
  "s0424": "二十六年，獵魯郊，因入魯，與晏嬰俱問魯禮。",
  "s0425": "三十一年，魯昭公辟季氏難，奔齊。",
  "s0426": "齊欲以千社封之，子家止昭公，昭公乃請齊伐魯，取鄆以居昭公。",
  "s0427": "三十二年，彗星見。",
  "s0428": "景公坐柏寢，嘆曰：「堂堂！",
  "s0429": "誰有此乎？」",
  "s0430": "群臣皆泣，晏子笑，公怒。",
  "s0431": "晏子曰：「臣笑群臣諛甚。」",
  "s0432": "景公曰：「彗星出東北，當齊分野，寡人以為憂。」",
  "s0433": "晏子曰：「君高臺深池，賦斂如弗得，刑罰恐弗勝，茀星將出，彗星何懼乎？」",
  "s0434": "公曰：「可禳否？」",
  "s0435": "晏子曰：「使神可祝而來，亦可禳而去也。",
  "s0436": "百姓苦怨以萬數，而君令一人禳之，安能勝眾口乎？」",
  "s0437": "是時景公好治宮室，聚狗馬，奢侈，厚賦重刑，故晏子以此諫之。",
  "s0438": "四十二年，吳王闔閭伐楚，入郢。",
  "s0439": "四十七年，魯陽虎攻其君，不勝，奔齊，請齊伐魯。",
  "s0440": "鮑子諫景公，乃囚陽虎。",
  "s0441": "陽虎得亡，奔晉。",
  "s0442": "四十八年，與魯定公好會夾谷。",
  "s0443": "犁鉏曰：「孔丘知禮而怯，請令萊人為樂，因執魯君，可得志。」",
  "s0444": "景公害孔丘相魯，懼其霸，故從犁鉏之計。",
  "s0445": "方會，進萊樂，孔子歷階上，使有司執萊人斬之，以禮讓景公。",
  "s0446": "景公慚，乃歸魯侵地以謝，而罷去。",
  "s0447": "是歲，晏嬰卒。",
  "s0448": "五十五年，范、中行反其君於晉，晉攻之急，來請粟。",
  "s0449": "田乞欲為亂，樹黨於逆臣，說景公曰：「范、中行數有德於齊，不可不救。」",
  "s0450": "及使乞救而輸之粟。",
  "s0451": "五十八年夏，景公夫人燕姬適子死。",
  "s0452": "景公寵妾芮姬生子荼，荼少，其母賤，無行，諸大夫恐其為嗣，乃言願擇諸子長賢者為太子。",
  "s0453": "景公老，惡言嗣事，又愛荼母，欲立之，憚發之口，乃謂諸大夫曰：「為樂耳，國何患無君乎？」",
  "s0454": "秋，景公病，命國惠子、高昭子立少子荼為太子，逐群公子，遷之萊。",
  "s0455": "景公卒，太子荼立，是為晏孺子。",
  "s0456": "冬，未葬，而群公子畏誅，皆出亡。",
  "s0457": "荼諸異母兄公子壽、駒、黔奔衛，公子駔、陽生奔魯。",
  "s0458": "萊人歌之曰：「景公死乎弗與埋，三軍事乎弗與謀，師乎師乎，胡黨之乎？」",
  "s0460": "晏孺子元年春，田乞偽事高、國者，每朝，乞驂乘，言曰：「子得君，大夫皆自危，欲謀作亂。」",
  "s0461": "又謂諸大夫曰：「高昭子可畏，及未發，先之。」",
  "s0462": "大夫從之。",
  "s0463": "六月，田乞、鮑牧乃與大夫以兵入公宮，攻高昭子。",
  "s0464": "昭子聞之，與國惠子救公。",
  "s0465": "公師敗，田乞之徒追之，國惠子奔莒，遂反殺高昭子。",
  "s0466": "晏圉奔魯。",
  "s0467": "八月，齊秉意茲。",
  "s0468": "田乞敗二相，乃使人之魯召公子陽生。",
  "s0469": "陽生至齊，私匿田乞家。",
  "s0470": "十月戊子，田乞請諸大夫曰：「常之母有魚菽之祭，幸來會飲。」",
  "s0471": "會飲，田乞盛陽生橐中，置坐中央，發橐出陽生，曰：「此乃齊君矣！」",
  "s0472": "大夫皆伏謁。",
  "s0473": "將與大夫盟而立之，鮑牧醉，乞誣大夫曰：「吾與鮑牧謀共立陽生。」",
  "s0474": "鮑牧怒曰：「子忘景公之命乎？」",
  "s0475": "諸大夫相視欲悔，陽生前，頓首曰：「可則立之，否則已。」",
  "s0476": "鮑牧恐禍起，乃復曰：「皆景公子也，何為不可！」",
  "s0477": "乃與盟，立陽生，是為悼公。",
  "s0478": "悼公入宮，使人遷晏孺子於駘，殺之幕下，而逐孺子母芮子。",
  "s0479": "芮子故賤而孺子少，故無權，國人輕之。",
  "s0480": "悼公元年，齊伐魯，取讙、闡。",
  "s0481": "初，陽生亡在魯，季康子以其妹妻之。",
  "s0482": "及歸即位，使迎之。",
  "s0483": "季姬與季魴侯通，言其情，魯弗敢與，故齊伐魯，竟迎季姬。",
  "s0484": "季姬嬖，齊復歸魯侵地。",
  "s0485": "鮑子與悼公有郤，不善。",
  "s0486": "四年，吳、魯伐齊南方。",
  "s0487": "鮑子弒悼公，赴于吳。",
  "s0488": "吳王夫差哭於軍門外三日，將從海入討齊。",
  "s0489": "齊人敗之，吳師乃去。",
  "s0490": "晉趙鞅伐齊，至賴而去。",
  "s0491": "齊人共立悼公子壬，是為簡公。",
  "s0492": "簡公四年春，初，簡公與父陽生俱在魯也，監止有寵焉。",
  "s0493": "及即位，使為政。",
  "s0494": "田成子憚之，驟顧於朝。",
  "s0495": "御鞅言簡公曰：「田、監不可并也，君其擇焉。」",
  "s0496": "弗聽。",
  "s0497": "子我夕，田逆殺人，逢之，遂捕以入。",
  "s0498": "田氏方睦，使囚病而遺守囚者酒，醉而殺守者，得亡。",
  "s0499": "子我盟諸田於陳宗。",
  "s0500": "初，田豹欲為子我臣，使公孫言豹，豹有喪而止。",
  "s0501": "後卒以為臣，幸於子我。",
  "s0502": "子我謂曰：「吾盡逐田氏而立女，可乎？」",
  "s0503": "對曰：「我遠田氏矣。",
  "s0504": "且其違者不過數人，何盡逐焉！」",
  "s0505": "遂告田氏。",
  "s0506": "子行曰：「彼得君，弗先，必禍子。」",
  "s0507": "子行舍於公宮。",
  "s0508": "夏五月壬申，成子兄弟四乘如公。",
  "s0509": "子我在幄，出迎之，遂入，閉門。",
  "s0510": "宦者御之，子行殺宦者。",
  "s0511": "公與婦人飲酒於檀臺，成子遷諸寢。",
  "s0512": "公執戈將擊之，太史子餘曰：「非不利也，將除害也。」",
  "s0513": "成子出舍于庫，聞公猶怒，將出，曰：「何所無君！」",
  "s0514": "子行拔劍曰：「需，事之賊也。",
  "s0515": "誰非田宗？",
  "s0516": "所不殺子者有如田宗。」",
  "s0517": "乃止。",
  "s0518": "子我歸，屬徒攻闈與大門，皆弗勝，乃出。",
  "s0519": "田氏追之。",
  "s0520": "豐丘人執子我以告，殺之郭關。",
  "s0521": "成子將殺大陸子方，田逆請而免之。",
  "s0522": "以公命取車於道，出雍門。",
  "s0523": "田豹與之車，弗受，曰：「逆為余請，豹與余車，余有私焉。",
  "s0524": "事子我而有私於其讎，何以見魯、衛之士？」",
  "s0526": "庚辰，田常執簡公于俆州。",
  "s0527": "公曰：「余蚤從御鞅言，不及此。」",
  "s0528": "甲午，田常弒簡公于俆州。",
  "s0529": "田常乃立簡公弟驁，是為平公。",
  "s0530": "平公即位，田常相之，專齊之政，割齊安平以東為田氏封邑。",
  "s0531": "平公八年，越滅吳。",
  "s0532": "二十五年卒，子宣公積立。",
  "s0533": "宣公五十一年卒，子康公貸立。",
  "s0534": "田會反廩丘。",
  "s0535": "康公二年，韓、魏、趙始列為諸侯。",
  "s0536": "十九年，田常曾孫田和始為諸侯，遷康公海濱。",
  "s0537": "二十六年，康公卒，呂氏遂絕其祀。",
  "s0538": "田氏卒有齊國，為齊威王，彊於天下。",
  "s0539": "太史公曰：吾適齊，自泰山屬之瑯邪，北被于海，膏壤二千里，其民闊達多匿知，其天性也。",
  "s0540": "以太公之聖，建國本，桓公之盛，修善政，以為諸侯會盟，稱伯，不亦宜乎？",
  "s0541": "洋洋哉，固大國之風也！"
}