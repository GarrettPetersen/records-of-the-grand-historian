  "s0504": "陳軫適為秦使齊，齊王曰：「為之柰何？」",
  "s0505": "陳軫曰：「王勿憂，請令罷之。」",
  "s0506": "即往見昭陽軍中，曰：「願聞楚國之法，破軍殺將者何以貴之？」",
  "s0507": "昭陽曰：「其官為上柱國，封上爵執珪。」",
  "s0508": "陳軫曰：「其有貴於此者乎？」",
  "s0509": "昭陽曰：「令尹。」",
  "s0510": "陳軫曰：「今君已為令尹矣，此國冠之上。",
  "s0511": "臣請得譬之。",
  "s0512": "人有遺其舍人一卮酒者，舍人相謂曰：『數人飲此，不足以遍，請遂畫地為蛇，蛇先成者獨飲之。』",
  "s0513": "一人曰：『吾蛇先成。』",
  "s0514": "舉酒而起，曰：『吾能為之足。』",
  "s0515": "及其為之足，而後成人奪之酒而飲之，曰：『蛇固無足，今為之足，是非蛇也。』",
  "s0516": "今君相楚而攻魏，破軍殺將，功莫大焉，冠之上不可以加矣。",
  "s0517": "今又移兵而攻齊，攻齊勝之，官爵不加於此；",
  "s0518": "攻之不勝，身死爵奪，有毀於楚：此為蛇為足之說也。",
  "s0519": "不若引兵而去以德齊，此持滿之術也。」",
  "s0520": "昭陽曰：「善。」",
  "s0521": "引兵而去。",
  "s0522": "燕、韓君初稱王。",
  "s0523": "秦使張儀與楚、齊、魏相會，盟齧桑。",
  "s0524": "十一年，蘇秦約從山東六國共攻秦，楚懷王為從長。",
  "s0525": "至函谷關，秦出兵擊六國，六國兵皆引而歸，齊獨後。",
  "s0526": "十二年，齊湣王伐敗趙、魏軍，秦亦伐敗韓，與齊爭長。",
  "s0527": "十六年，秦欲伐齊，而楚與齊從親，秦惠王患之，乃宣言張儀免相，使張儀南見楚王，謂楚王曰：「敝邑之王所甚說者無先大王，雖儀之所甚願為門闌之廝者亦無先大王。",
  "s0528": "敝邑之王所甚憎者無先齊王，雖儀之所甚憎者亦無先齊王。",
  "s0529": "而大王和之，是以敝邑之王不得事王，而令儀亦不得為門闌之廝也。",
  "s0530": "王為儀閉關而絕齊，今使使者從儀西取笔秦所分楚商於之地方六百里，如是則齊弱矣。",
  "s0531": "是北弱齊，西德於秦，私商於以為富，此一計而三利俱至也。」",
  "s0532": "懷王大悅，乃置相璽於張儀，日與置酒，宣言「吾復得吾商於之地」。",
  "s0533": "群臣皆賀，而陳軫獨弔。",
  "s0534": "懷王曰：「何故？」",
  "s0535": "陳軫對曰：「秦之所為重王者，以王之有齊也。",
  "s0536": "今地未可得而齊交先絕，是楚孤也。",
  "s0537": "夫秦又何重孤國哉，必輕楚矣。",
  "s0538": "且先出地而後絕齊，則秦計不為。",
  "s0539": "先絕齊而後責地，則必見欺於張儀。",
  "s0540": "見欺於張儀，則王必怨之。",
  "s0541": "怨之，是西起秦患，北絕齊交。",
  "s0542": "西起秦患，北絕齊交，則兩國之兵必至。",
  "s0543": "臣故弔。」",
  "s0544": "楚王弗聽，因使一將軍西受封地。",
  "s0545": "張儀至秦，詳醉墜車，稱病不出三月，地不可得。",
  "s0546": "楚王曰：「儀以吾絕齊為尚薄邪？」",
  "s0547": "乃使勇士宋遺北辱齊王。",
  "s0548": "齊王大怒，折楚符而合於秦。",
  "s0549": "秦齊交合，張儀乃起朝，謂楚將軍曰：「子何不受地？",
  "s0550": "從某至某，廣袤六里。」",
  "s0551": "楚將軍曰：「臣之所以見命者六百里，不聞六里。」",
  "s0552": "即以歸報懷王。",
  "s0553": "懷王大怒，興師將伐秦。",
  "s0554": "陳軫又曰：「伐秦非計也。",
  "s0555": "不如因賂之一名都，與之伐齊，是我亡於秦，取償於齊也，吾國尚可全。",
  "s0556": "今王已絕於齊而責欺於秦，是吾合秦齊之交而來天下之兵也，國必大傷矣。」",
  "s0557": "楚王不聽，遂絕和於秦，發兵西攻秦。",
  "s0558": "秦亦發兵擊之。",
  "s0559": "十七年春，與秦戰丹陽，秦大敗我軍，斬甲士八萬，虜我大將軍屈丐、裨將軍逢侯丑等七十餘人，遂取漢中之郡。",
  "s0560": "楚懷王大怒，乃悉國兵復襲秦，戰於藍田，大敗楚軍。",
  "s0561": "韓、魏聞楚之困，乃南襲楚，至於鄧。",
  "s0562": "楚聞，乃引兵歸。",
  "s0563": "十八年，秦使使約復與楚親，分漢中之半以和楚。",
  "s0564": "楚王曰：「願得張儀，不願得地。」",
  "s0565": "張儀聞之，請之楚。",
  "s0566": "秦王曰：「楚且甘心於子，柰何？」",
  "s0567": "張儀曰：「臣善其左右靳尚，靳尚又能得事於楚王幸姬鄭袖，袖所言無不從者。",
  "s0568": "且儀以前使負楚以商於之約，今秦楚大戰，有惡，臣非面自謝楚不解。",
  "s0569": "且大王在，楚不宜敢取儀。",
  "s0570": "誠殺儀以便國，臣之願也。」",
  "s0571": "儀遂使楚。",
  "s0572": "至，懷王不見，因而囚張儀，欲殺之。",
  "s0573": "儀私於靳尚，靳尚為請懷王曰：「拘張儀，秦王必怒。",
  "s0574": "天下見楚無秦，必輕王矣。」",
  "s0575": "又謂夫人鄭袖曰：「秦王甚愛張儀，而王欲殺之，今將以上庸之地六縣賂楚，以美人聘楚王，以宮中善歌者為之媵。",
  "s0576": "楚王重地，秦女必貴，而夫人必斥矣。",
  "s0577": "夫人不若言而出之。」",
  "s0578": "鄭袖卒言張儀於王而出之。",
  "s0579": "儀出，懷王因善遇儀，儀因說楚王以叛從約而與秦合親，約婚姻。",
  "s0580": "張儀已去，屈原使從齊來，諫王曰：「何不誅張儀？」",
  "s0581": "懷王悔，使人追儀，弗及。",
  "s0582": "是歲，秦惠王卒。",
  "s0583": "二十［六］年，齊湣王欲為從長，惡楚之與秦合，乃使使遺楚王書曰：「寡人患楚之不察於尊名也。",
  "s0584": "今秦惠王死，武王立，張儀走魏，樗裏疾、公孫衍用，而楚事秦。",
  "s0585": "夫樗裏疾善乎韓，而公孫衍善乎魏；",
  "s0586": "楚必事秦，韓、魏恐，必因二人求合於秦，則燕、趙亦宜事秦。",
  "s0587": "四國爭事秦，則楚為郡縣矣。",
  "s0588": "王何不與寡人并力收韓、魏、燕、趙，與為從而尊周室，以案兵息民，令於天下？",
  "s0589": "莫敢不樂聽，則王名成矣。",
  "s0590": "王率諸侯并伐，破秦必矣。",
  "s0591": "王取武關、蜀、漢之地，私吳、越之富而擅江海之利，韓、魏割上黨，西薄函谷，則楚之彊百萬也。",
  "s0592": "且王欺於張儀，亡地漢中，兵銼藍田，天下莫不代王懷怒。",
  "s0593": "今乃欲先事秦！",
  "s0594": "願大王孰計之。」",
  "s0596": "楚王業已欲和於秦，見齊王書，猶豫不決，下其議群臣。",
  "s0597": "群臣或言和秦，或曰聽齊。",
  "s0598": "昭雎曰：「王雖東取地於越，不足以刷恥；",
  "s0599": "必且取地於秦，而後足以刷恥於諸侯。",
  "s0600": "王不如深善齊、韓以重樗裏疾，如是則王得韓、齊之重以求地矣。",
  "s0601": "秦破韓宜陽，而韓猶復事秦者，以先王墓在平陽，而秦之武遂去之七十里，以故尤畏秦。",
  "s0602": "不然，秦攻三川，趙攻上黨，楚攻河外，韓必亡。",
  "s0603": "楚之救韓，不能使韓不亡，然存韓者楚也。",
  "s0604": "韓已得武遂於秦，以河山為塞，所報德莫如楚厚，臣以為其事王必疾。",
