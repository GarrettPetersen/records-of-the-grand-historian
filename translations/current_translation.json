{
  "metadata": {
    "book": "shiji",
    "chapter": "029",
    "file": "data/shiji/029.json"
  },
  "sentences": [
    {
      "id": "s0001",
      "chinese": "《夏書》曰：禹抑洪水十三年，過家不入門。",
      "literal": "",
      "idiomatic": ""
    },
    {
      "id": "s0002",
      "chinese": "陸行載車，水行載舟，泥行蹈毳，山行即橋。",
      "literal": "",
      "idiomatic": ""
    },
    {
      "id": "s0003",
      "chinese": "以別九州，隨山浚川，任土作貢。",
      "literal": "",
      "idiomatic": ""
    },
    {
      "id": "s0004",
      "chinese": "通九道，陂九澤，度九山。",
      "literal": "",
      "idiomatic": ""
    },
    {
      "id": "s0005",
      "chinese": "然河菑衍溢，害中國也尤甚。",
      "literal": "",
      "idiomatic": ""
    },
    {
      "id": "s0006",
      "chinese": "唯是為務。",
      "literal": "",
      "idiomatic": ""
    },
    {
      "id": "s0007",
      "chinese": "故道河自積石歷龍門，南到華陰，東下砥柱，及孟津、雒汭，至于大邳。",
      "literal": "",
      "idiomatic": ""
    },
    {
      "id": "s0008",
      "chinese": "於是禹以為河所從來者高，水湍悍，難以行平地，數為敗，乃二渠以引其河。",
      "literal": "",
      "idiomatic": ""
    },
    {
      "id": "s0009",
      "chinese": "北載之高地，過降水，至于大陸，播為九河，同為逆河，入于勃海九川既疏，九澤既灑，諸夏艾安，功施于三代。",
      "literal": "",
      "idiomatic": ""
    },
    {
      "id": "s0010",
      "chinese": "自是之後，滎陽下引河東南為鴻溝，以通宋、鄭、陳、蔡、曹、衛，與濟、汝、淮、泗會。",
      "literal": "",
      "idiomatic": ""
    },
    {
      "id": "s0011",
      "chinese": "于楚，西方則通渠漢水、雲夢之野，東方則通［鴻］溝江淮之閒。",
      "literal": "",
      "idiomatic": ""
    },
    {
      "id": "s0012",
      "chinese": "於吳，則通渠三江、五湖。",
      "literal": "",
      "idiomatic": ""
    },
    {
      "id": "s0013",
      "chinese": "於齊，則通菑濟之閒。",
      "literal": "",
      "idiomatic": ""
    },
    {
      "id": "s0014",
      "chinese": "於蜀，蜀守冰鑿離碓，辟沫水之害，穿二江成都之中。",
      "literal": "",
      "idiomatic": ""
    },
    {
      "id": "s0015",
      "chinese": "此渠皆可行舟，有餘則用溉浸，百姓饗其利。",
      "literal": "",
      "idiomatic": ""
    }
  ]
}