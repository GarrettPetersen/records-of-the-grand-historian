{
  "metadata": {
    "book": "shiji",
    "chapter": "106",
    "file": "data/shiji/106.json"
  },
  "sentences": [
    {
      "id": "s0153",
      "chinese": "盎裝治行。",
      "literal": "",
      "idiomatic": ""
    },
    {
      "id": "s0154",
      "chinese": "後十餘日，上使中尉召錯，紿載行東市。",
      "literal": "",
      "idiomatic": ""
    },
    {
      "id": "s0155",
      "chinese": "錯衣朝衣斬東市。",
      "literal": "",
      "idiomatic": ""
    },
    {
      "id": "s0156",
      "chinese": "則遣袁盎奉宗廟，宗正輔親戚，使告吳如盎策。",
      "literal": "",
      "idiomatic": ""
    },
    {
      "id": "s0157",
      "chinese": "至吳，吳楚兵已攻梁壁矣。",
      "literal": "",
      "idiomatic": ""
    },
    {
      "id": "s0158",
      "chinese": "宗正以親故，先入見，諭吳王使拜受詔。",
      "literal": "",
      "idiomatic": ""
    },
    {
      "id": "s0159",
      "chinese": "吳王聞袁盎來，亦知其欲說己，笑而應曰：「我已為東帝，尚何誰拜？」",
      "literal": "",
      "idiomatic": ""
    },
    {
      "id": "s0160",
      "chinese": "不肯見盎而留之軍中，欲劫使將。",
      "literal": "",
      "idiomatic": ""
    },
    {
      "id": "s0161",
      "chinese": "盎不肯，使人圍守，且殺之，盎得夜出，步亡去，走梁軍，遂歸報。",
      "literal": "",
      "idiomatic": ""
    },
    {
      "id": "s0162",
      "chinese": "條侯將乘六乘傳，會兵滎陽。",
      "literal": "",
      "idiomatic": ""
    },
    {
      "id": "s0163",
      "chinese": "至雒陽，見劇孟，喜曰：「七國反，吾乘傳至此，不自意全。",
      "literal": "",
      "idiomatic": ""
    },
    {
      "id": "s0164",
      "chinese": "又以為諸侯已得劇孟，劇孟今無動。",
      "literal": "",
      "idiomatic": ""
    },
    {
      "id": "s0165",
      "chinese": "吾據滎陽，以東無足憂者。」",
      "literal": "",
      "idiomatic": ""
    },
    {
      "id": "s0166",
      "chinese": "至淮陽，問父絳侯故客鄧都尉曰：「策安出？」",
      "literal": "",
      "idiomatic": ""
    },
    {
      "id": "s0167",
      "chinese": "客曰：「吳兵銳甚，難與爭鋒。",
      "literal": "",
      "idiomatic": ""
    },
    {
      "id": "s0168",
      "chinese": "楚兵輕，不能久。",
      "literal": "",
      "idiomatic": ""
    },
    {
      "id": "s0169",
      "chinese": "方今為將軍計，莫若引兵東北壁昌邑，以梁委吳，吳必盡銳攻之。",
      "literal": "",
      "idiomatic": ""
    },
    {
      "id": "s0170",
      "chinese": "將軍深溝高壘，使輕兵絕淮泗口，塞吳馕道。",
      "literal": "",
      "idiomatic": ""
    },
    {
      "id": "s0171",
      "chinese": "彼吳梁相敝而糧食竭，乃以全彊制其罷極，破吳必矣。」",
      "literal": "",
      "idiomatic": ""
    },
    {
      "id": "s0172",
      "chinese": "條侯曰：「善。」",
      "literal": "",
      "idiomatic": ""
    },
    {
      "id": "s0173",
      "chinese": "從其策，遂堅壁昌邑南，輕兵絕吳馕道。",
      "literal": "",
      "idiomatic": ""
    },
    {
      "id": "s0174",
      "chinese": "吳王之初發也，吳臣田祿伯為大將軍。",
      "literal": "",
      "idiomatic": ""
    },
    {
      "id": "s0175",
      "chinese": "田祿伯曰：「兵屯聚而西，無佗奇道，難以就功。",
      "literal": "",
      "idiomatic": ""
    },
    {
      "id": "s0176",
      "chinese": "臣願得五萬人，別循江淮而上，收淮南、長沙，入武關，與大王會，此亦一奇也。」",
      "literal": "",
      "idiomatic": ""
    },
    {
      "id": "s0177",
      "chinese": "吳王太子諫曰：「王以反為名，此兵難以藉人，藉人亦且反王，柰何？",
      "literal": "",
      "idiomatic": ""
    },
    {
      "id": "s0178",
      "chinese": "且擅兵而別，多佗利害，未可知也，徒自損耳。」",
      "literal": "",
      "idiomatic": ""
    },
    {
      "id": "s0179",
      "chinese": "吳王即不許田祿伯。",
      "literal": "",
      "idiomatic": ""
    },
    {
      "id": "s0180",
      "chinese": "吳少將桓將軍說王曰：「吳多步兵，步兵利險；",
      "literal": "",
      "idiomatic": ""
    },
    {
      "id": "s0181",
      "chinese": "漢多車騎，車騎利平地。",
      "literal": "",
      "idiomatic": ""
    },
    {
      "id": "s0182",
      "chinese": "願大王所過城邑不下，直棄去，疾西據雒陽武庫，食敖倉粟，阻山河之險以令諸侯，雖毋入關，天下固已定矣。",
      "literal": "",
      "idiomatic": ""
    },
    {
      "id": "s0183",
      "chinese": "即大王徐行，留下城邑，漢軍車騎至，馳入梁楚之郊，事敗矣。」",
      "literal": "",
      "idiomatic": ""
    },
    {
      "id": "s0184",
      "chinese": "吳王問諸老將，老將曰：「此少年推鋒之計可耳，安知大慮乎！」",
      "literal": "",
      "idiomatic": ""
    },
    {
      "id": "s0185",
      "chinese": "於是王不用桓將軍計。",
      "literal": "",
      "idiomatic": ""
    },
    {
      "id": "s0186",
      "chinese": "吳王專并將其兵，未度淮，諸賓客皆得為將、校尉、候、司馬，獨周丘不得用。",
      "literal": "",
      "idiomatic": ""
    },
    {
      "id": "s0187",
      "chinese": "周丘者，下邳人，亡命吳，酤酒無行，吳王濞薄之，弗任。",
      "literal": "",
      "idiomatic": ""
    },
    {
      "id": "s0188",
      "chinese": "周丘上謁，說王曰：「臣以無能，不得待罪行閒。",
      "literal": "",
      "idiomatic": ""
    },
    {
      "id": "s0189",
      "chinese": "臣非敢求有所將，願得王一漢節，必有以報王。」",
      "literal": "",
      "idiomatic": ""
    },
    {
      "id": "s0190",
      "chinese": "王乃予之。",
      "literal": "",
      "idiomatic": ""
    },
    {
      "id": "s0191",
      "chinese": "周丘得節，夜馳入下邳。",
      "literal": "",
      "idiomatic": ""
    },
    {
      "id": "s0192",
      "chinese": "下邳時聞吳反，皆城守。",
      "literal": "",
      "idiomatic": ""
    },
    {
      "id": "s0193",
      "chinese": "至傳舍，召令。",
      "literal": "",
      "idiomatic": ""
    },
    {
      "id": "s0194",
      "chinese": "令入戶，使從者以罪斬令。",
      "literal": "",
      "idiomatic": ""
    },
    {
      "id": "s0195",
      "chinese": "遂召昆弟所善豪吏告曰：「吳反兵且至，至，屠下邳不過食頃。",
      "literal": "",
      "idiomatic": ""
    },
    {
      "id": "s0196",
      "chinese": "今先下，家室必完，能者封侯矣。」",
      "literal": "",
      "idiomatic": ""
    },
    {
      "id": "s0197",
      "chinese": "出乃相告，下邳皆下。",
      "literal": "",
      "idiomatic": ""
    },
    {
      "id": "s0198",
      "chinese": "周丘一夜得三萬人，使人報吳王，遂將其兵北略城邑。",
      "literal": "",
      "idiomatic": ""
    },
    {
      "id": "s0199",
      "chinese": "比至城陽，兵十餘萬，破城陽中尉軍。",
      "literal": "",
      "idiomatic": ""
    },
    {
      "id": "s0200",
      "chinese": "聞吳王敗走，自度無與共成功，即引兵歸下邳。",
      "literal": "",
      "idiomatic": ""
    },
    {
      "id": "s0201",
      "chinese": "未至，疽發背死。",
      "literal": "",
      "idiomatic": ""
    },
    {
      "id": "s0202",
      "chinese": "二月中，吳王兵既破，敗走，於是天子制詔將軍曰：「蓋聞為善者天報之以福；",
      "literal": "",
      "idiomatic": ""
    }
  ]
}