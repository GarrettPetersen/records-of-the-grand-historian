{
  "metadata": {
    "book": "shiji",
    "chapter": "097",
    "file": "data/shiji/097.json"
  },
  "sentences": [
    {
      "id": "s0001",
      "chinese": "酈生食其者，陳留高陽人也。",
      "literal": "",
      "idiomatic": ""
    },
    {
      "id": "s0002",
      "chinese": "好讀書，家貧落魄，無以為衣食業，為里監門吏。",
      "literal": "",
      "idiomatic": ""
    },
    {
      "id": "s0003",
      "chinese": "然縣中賢豪不敢役，縣中皆謂之狂生。",
      "literal": "",
      "idiomatic": ""
    },
    {
      "id": "s0004",
      "chinese": "及陳勝、項梁等起，諸將徇地過高陽者數十人，酈生聞其將皆握齱好苛禮自用，不能聽大度之言，酈生乃深自藏匿。",
      "literal": "",
      "idiomatic": ""
    },
    {
      "id": "s0005",
      "chinese": "後聞沛公將兵略地陳留郊，沛公麾下騎士適酈生裏中子也，沛公時時問邑中賢士豪俊。",
      "literal": "",
      "idiomatic": ""
    },
    {
      "id": "s0006",
      "chinese": "騎士歸，酈生見謂之曰：「吾聞沛公慢而易人，多大略，此真吾所願從游，莫為我先。",
      "literal": "",
      "idiomatic": ""
    },
    {
      "id": "s0007",
      "chinese": "若見沛公，謂曰『臣里中有酈生，年六十餘，長八尺，人皆謂之狂生，生自謂我非狂生』。」",
      "literal": "",
      "idiomatic": ""
    },
    {
      "id": "s0008",
      "chinese": "騎士曰：「沛公不好儒，諸客冠儒冠來者，沛公輒解其冠，溲溺其中。",
      "literal": "",
      "idiomatic": ""
    },
    {
      "id": "s0009",
      "chinese": "與人言，常大罵。",
      "literal": "",
      "idiomatic": ""
    },
    {
      "id": "s0010",
      "chinese": "未可以儒生說也。」",
      "literal": "",
      "idiomatic": ""
    },
    {
      "id": "s0011",
      "chinese": "酈生曰：「弟言之。」",
      "literal": "",
      "idiomatic": ""
    },
    {
      "id": "s0012",
      "chinese": "騎士從容言如酈生所誡者。",
      "literal": "",
      "idiomatic": ""
    },
    {
      "id": "s0013",
      "chinese": "沛公至高陽傳舍，使人召酈生。",
      "literal": "",
      "idiomatic": ""
    },
    {
      "id": "s0014",
      "chinese": "酈生至，入謁，沛公方倨床使兩女子洗足，而見酈生。",
      "literal": "",
      "idiomatic": ""
    },
    {
      "id": "s0015",
      "chinese": "酈生入，則長揖不拜，曰：「足下欲助秦攻諸侯乎？",
      "literal": "",
      "idiomatic": ""
    },
    {
      "id": "s0016",
      "chinese": "且欲率諸侯破秦也？」",
      "literal": "",
      "idiomatic": ""
    },
    {
      "id": "s0017",
      "chinese": "沛公罵曰：「豎儒！",
      "literal": "",
      "idiomatic": ""
    },
    {
      "id": "s0018",
      "chinese": "夫天下同苦秦久矣，故諸侯相率而攻秦，何謂助秦攻諸侯乎？」",
      "literal": "",
      "idiomatic": ""
    },
    {
      "id": "s0019",
      "chinese": "酈生曰：「必聚徒合義兵誅無道秦，不宜倨見長者。」",
      "literal": "",
      "idiomatic": ""
    },
    {
      "id": "s0020",
      "chinese": "於是沛公輟洗，起攝衣，延酈生上坐，謝之。",
      "literal": "",
      "idiomatic": ""
    },
    {
      "id": "s0021",
      "chinese": "酈生因言六國從橫時。",
      "literal": "",
      "idiomatic": ""
    },
    {
      "id": "s0022",
      "chinese": "沛公喜，賜酈生食，問曰：「計將安出？」",
      "literal": "",
      "idiomatic": ""
    },
    {
      "id": "s0023",
      "chinese": "酈生曰：「足下起糾合之眾，收散亂之兵，不滿萬人，欲以徑入彊秦，此所謂探虎口者也。",
      "literal": "",
      "idiomatic": ""
    },
    {
      "id": "s0024",
      "chinese": "夫陳留，天下之衝，四通五達之郊也，今其城又多積粟。",
      "literal": "",
      "idiomatic": ""
    },
    {
      "id": "s0025",
      "chinese": "臣善其令，請得使之，令下足下。",
      "literal": "",
      "idiomatic": ""
    },
    {
      "id": "s0026",
      "chinese": "即不聽，足下舉兵攻之，臣為內應。」",
      "literal": "",
      "idiomatic": ""
    },
    {
      "id": "s0027",
      "chinese": "於是遣酈生行，沛公引兵隨之，遂下陳留。",
      "literal": "",
      "idiomatic": ""
    },
    {
      "id": "s0028",
      "chinese": "號酈食其為廣野君。",
      "literal": "",
      "idiomatic": ""
    },
    {
      "id": "s0029",
      "chinese": "酈生言其弟酈商，使將數千人從沛公西南略地。",
      "literal": "",
      "idiomatic": ""
    },
    {
      "id": "s0030",
      "chinese": "酈生常為說客，馳使諸侯。",
      "literal": "",
      "idiomatic": ""
    },
    {
      "id": "s0031",
      "chinese": "漢三年秋，項羽擊漢，拔滎陽，漢兵遁保鞏、洛。",
      "literal": "",
      "idiomatic": ""
    },
    {
      "id": "s0032",
      "chinese": "楚人聞淮陰侯破趙，彭越數反梁地，則分兵救之。",
      "literal": "",
      "idiomatic": ""
    },
    {
      "id": "s0033",
      "chinese": "淮陰方東擊齊，漢王數困滎陽、成皋，計欲捐成皋以東，屯鞏、洛以拒楚。",
      "literal": "",
      "idiomatic": ""
    },
    {
      "id": "s0034",
      "chinese": "酈生因曰：「臣聞知天之天者，王事可成；",
      "literal": "",
      "idiomatic": ""
    },
    {
      "id": "s0035",
      "chinese": "不知天之天者，王事不可成。",
      "literal": "",
      "idiomatic": ""
    },
    {
      "id": "s0036",
      "chinese": "王者以民人為天，而民人以食為天。",
      "literal": "",
      "idiomatic": ""
    },
    {
      "id": "s0037",
      "chinese": "夫敖倉，天下轉輸久矣，臣聞其下乃有藏粟甚多。",
      "literal": "",
      "idiomatic": ""
    },
    {
      "id": "s0038",
      "chinese": "楚人拔滎陽，不堅守敖倉，乃引而東，令適卒分守成皋，此乃天所以資漢也。",
      "literal": "",
      "idiomatic": ""
    },
    {
      "id": "s0039",
      "chinese": "方今楚易取而漢反卻，自奪其便，臣竊以為過矣。",
      "literal": "",
      "idiomatic": ""
    },
    {
      "id": "s0040",
      "chinese": "且兩雄不俱立，楚漢久相持不決，百姓騷動，海內搖蕩，農夫釋耒，工女下機，天下之心未有所定也。",
      "literal": "",
      "idiomatic": ""
    },
    {
      "id": "s0041",
      "chinese": "願足下急復進兵，收取滎陽，據敖倉之粟，塞成皋之險，杜大行之道，距蜚狐之口，守白馬之津，以示諸侯效實形制之勢，則天下知所歸矣。",
      "literal": "",
      "idiomatic": ""
    },
    {
      "id": "s0042",
      "chinese": "方今燕、趙已定，唯齊未下。",
      "literal": "",
      "idiomatic": ""
    },
    {
      "id": "s0043",
      "chinese": "今田廣據千里之齊，田閒將二十萬之眾，軍於歷城，諸田宗彊，負海阻河濟，南近楚，人多變詐，足下雖遣數十萬師，未可以歲月破也。",
      "literal": "",
      "idiomatic": ""
    },
    {
      "id": "s0044",
      "chinese": "臣請得奉明詔說齊王，使為漢而稱東藩。」",
      "literal": "",
      "idiomatic": ""
    },
    {
      "id": "s0045",
      "chinese": "上曰：「善。」",
      "literal": "",
      "idiomatic": ""
    },
    {
      "id": "s0047",
      "chinese": "乃從其畫，復守敖倉，而使酈生說齊王曰：「王知天下之所歸乎？」",
      "literal": "",
      "idiomatic": ""
    },
    {
      "id": "s0048",
      "chinese": "王曰：「不知也。」",
      "literal": "",
      "idiomatic": ""
    },
    {
      "id": "s0049",
      "chinese": "曰：「王知天下之所歸，則齊國可得而有也；",
      "literal": "",
      "idiomatic": ""
    },
    {
      "id": "s0050",
      "chinese": "若不知天下之所歸，即齊國未可得保也。」",
      "literal": "",
      "idiomatic": ""
    },
    {
      "id": "s0051",
      "chinese": "齊王曰：「天下何所歸？」",
      "literal": "",
      "idiomatic": ""
    }
  ]
}