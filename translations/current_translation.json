{
  "metadata": {
    "book": "shiji",
    "chapter": "025",
    "file": "data/shiji/025.json"
  },
  "sentences": [
    {
      "id": "s0001",
      "chinese": "王者制事立法，物度軌則，壹稟於六律，六律為萬事根本焉。",
      "literal": "",
      "idiomatic": ""
    },
    {
      "id": "s0002",
      "chinese": "其於兵械尤所重，故云「望敵知吉凶，聞聲效勝負」，百王不易之道也。",
      "literal": "",
      "idiomatic": ""
    },
    {
      "id": "s0003",
      "chinese": "武王伐紂，吹律聽聲，推孟春以至于季冬，殺氣相并，而音尚宮。",
      "literal": "",
      "idiomatic": ""
    },
    {
      "id": "s0004",
      "chinese": "同聲相從，物之自然，何足怪哉？",
      "literal": "",
      "idiomatic": ""
    },
    {
      "id": "s0005",
      "chinese": "兵者，聖人所以討彊暴，平亂世，夷險阻，救危殆。",
      "literal": "",
      "idiomatic": ""
    },
    {
      "id": "s0006",
      "chinese": "自含（血）［齒］戴角之獸見犯則校，而況於人懷好惡喜怒之氣？",
      "literal": "",
      "idiomatic": ""
    },
    {
      "id": "s0007",
      "chinese": "喜則愛心生，怒則毒螫加，情性之理也。",
      "literal": "",
      "idiomatic": ""
    },
    {
      "id": "s0008",
      "chinese": "昔黃帝有涿鹿之戰，以定火災；",
      "literal": "",
      "idiomatic": ""
    },
    {
      "id": "s0009",
      "chinese": "顓頊有共工之陳，以平水害；",
      "literal": "",
      "idiomatic": ""
    },
    {
      "id": "s0010",
      "chinese": "成湯有南巢之伐，以殄夏亂。",
      "literal": "",
      "idiomatic": ""
    },
    {
      "id": "s0011",
      "chinese": "遞興遞廢，勝者用事，所受於天也。",
      "literal": "",
      "idiomatic": ""
    },
    {
      "id": "s0012",
      "chinese": "自是之後，名士迭興，晉用咎犯，而齊用王子，吳用孫武，申明軍約，賞罰必信，卒伯諸侯，兼列邦土，雖不及三代之誥誓，然身寵君尊，當世顯揚，可不謂榮焉？",
      "literal": "",
      "idiomatic": ""
    },
    {
      "id": "s0013",
      "chinese": "豈與世儒闇於大較，不權輕重，猥云德化，不當用兵，大至君辱失守，小乃侵犯削弱，遂執不移等哉！",
      "literal": "",
      "idiomatic": ""
    },
    {
      "id": "s0014",
      "chinese": "笔教笞不可廢於家，刑罰不可捐於國，誅伐不可偃於天下，用之有巧拙，行之有逆順耳。",
      "literal": "",
      "idiomatic": ""
    },
    {
      "id": "s0015",
      "chinese": "夏桀、殷紂手搏豺狼，足追四馬，勇非微也；",
      "literal": "",
      "idiomatic": ""
    }
  ]
}