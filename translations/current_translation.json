{
  "metadata": {
    "book": "shiji",
    "chapter": "024",
    "file": "data/shiji/024.json"
  },
  "sentences": [
    {
      "id": "s0001",
      "chinese": "太史公曰：余每讀虞書，至於君臣相敕，維是几安，而股肱不良，萬事墮壞，未嘗不流涕也。",
      "literal": "",
      "idiomatic": ""
    },
    {
      "id": "s0002",
      "chinese": "成王作頌，推己懲艾，悲彼家難，可不謂戰戰恐懼，善守善終哉？",
      "literal": "",
      "idiomatic": ""
    },
    {
      "id": "s0003",
      "chinese": "君子不為約則修德，滿則棄禮，佚能思初，安能惟始，沐浴膏澤而歌詠勤苦，非大德誰能如斯！",
      "literal": "",
      "idiomatic": ""
    },
    {
      "id": "s0004",
      "chinese": "傳曰「治定功成，禮樂乃興」。",
      "literal": "",
      "idiomatic": ""
    },
    {
      "id": "s0005",
      "chinese": "海內人道益深，其德益至，所樂者益異。",
      "literal": "",
      "idiomatic": ""
    },
    {
      "id": "s0006",
      "chinese": "滿而不損則溢，盈而不持則傾。",
      "literal": "",
      "idiomatic": ""
    },
    {
      "id": "s0007",
      "chinese": "凡作樂者，所以節樂。",
      "literal": "",
      "idiomatic": ""
    },
    {
      "id": "s0008",
      "chinese": "君子以謙退為禮，以損減為樂，樂其如此也。",
      "literal": "",
      "idiomatic": ""
    },
    {
      "id": "s0009",
      "chinese": "以為州異國殊，情習不同，故博采風俗，協比聲律，以補短移化，助流政教。",
      "literal": "",
      "idiomatic": ""
    },
    {
      "id": "s0010",
      "chinese": "天子躬於明堂臨觀，而萬民咸蕩滌邪穢，斟酌飽滿，以飾厥性。",
      "literal": "",
      "idiomatic": ""
    },
    {
      "id": "s0011",
      "chinese": "故云雅頌之音理而民正，嘄噭之聲興而士奮，鄭衛之曲動而心淫。",
      "literal": "",
      "idiomatic": ""
    },
    {
      "id": "s0012",
      "chinese": "及其調和諧合，鳥獸盡感，而況懷五常，含好惡，自然之勢也？",
      "literal": "",
      "idiomatic": ""
    },
    {
      "id": "s0013",
      "chinese": "治道虧缺而鄭音興起，封君世辟，名顯鄰州，爭以相高。",
      "literal": "",
      "idiomatic": ""
    },
    {
      "id": "s0014",
      "chinese": "自仲尼不能與齊優遂容於魯，雖退正樂以誘世，作五章以剌時，猶莫之化。",
      "literal": "",
      "idiomatic": ""
    },
    {
      "id": "s0015",
      "chinese": "陵遲以至六國，流沔沈佚，遂往不返，卒於喪身滅宗，并國於秦。",
      "literal": "",
      "idiomatic": ""
    }
  ]
}