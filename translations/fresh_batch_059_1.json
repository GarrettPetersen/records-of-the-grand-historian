{
  "s0001": "孝景皇帝子凡十三人為王，而母五人，同母者為宗親。",
  "s0002": "栗姬子曰榮、德、閼于。",
  "s0003": "程姬子曰餘、非、端。",
  "s0004": "賈夫人子曰彭祖、勝。",
  "s0005": "唐姬子曰發。",
  "s0006": "王夫人兒姁子曰越、寄、乘、舜。",
  "s0007": "河閒獻王德，以孝景帝前二年用皇子為河閒王。",
  "s0008": "好儒學，被服造次必於儒者。",
  "s0009": "山東諸儒多從之游。",
  "s0010": "二十六年卒，子共王不害立。",
  "s0011": "四年卒，子剛王基代立。",
  "s0012": "十二年卒，子頃王授代立。",
  "s0013": "臨江哀王閼于，以孝景帝前二年用皇子為臨江王。",
  "s0014": "三年卒，無後，國除為郡。",
  "s0015": "臨江閔王榮，以孝景前四年為皇太子，四歲廢，用故太子為臨江王。",
  "s0016": "四年，坐侵廟壖垣為宮，上徵榮。",
  "s0017": "榮行，祖於江陵北門。",
  "s0018": "既已上車，軸折車廢。",
  "s0019": "江陵父老流涕竊言曰：「吾王不反矣！」",
  "s0020": "榮至，詣中尉府簿。",
  "s0021": "中尉郅都責訊王，王恐，自殺。",
  "s0022": "葬藍田。",
  "s0023": "燕數萬銜土置冢上，百姓憐之。",
  "s0024": "榮最長，死無後，國除，地入于漢，為南郡。",
  "s0025": "右三國本王皆栗姬之子也。",
  "s0026": "魯共王餘，以孝景前二年用皇子為淮陽王。",
  "s0027": "二年，吳楚反破後，以孝景前三年徙為魯王。",
  "s0028": "好治宮室苑囿狗馬。",
  "s0029": "季年好音，不喜辭辯。",
  "s0030": "為人吃。",
  "s0031": "二十六年卒，子光代為王。",
  "s0032": "初好音輿馬；",
  "s0033": "晚節嗇，惟恐不足於財。",
  "s0034": "江都易王非，以孝景前二年用皇子為汝南王。",
  "s0035": "吳楚反時，非年十五，有材力，上書願擊吳。",
  "s0036": "景帝賜非將軍印，擊吳。",
  "s0037": "吳已破，二歲，徙為江都王，治吳故國，以軍功賜天子旌旗。",
  "s0038": "元光五年，匈奴大入漢為賊，非上書願擊匈奴，上不許。",
  "s0039": "非好氣力，治宮觀，招四方豪桀，驕奢甚。",
  "s0040": "立二十六年卒，子建立為王。",
  "s0041": "七年自殺。",
  "s0042": "淮南、衡山謀反時，建頗聞其謀。",
  "s0043": "自以為國近淮南，恐一日發，為所并，即陰作兵器，而時佩其父所賜將軍印，載天子旗以出。",
  "s0044": "易王死未葬，建有所說易王寵美人淖姬，夜使人迎與姦服舍中。",
  "s0045": "及淮南事發，治黨與頗及江都王建。",
  "s0046": "建恐，因使人多持金錢，事絕其獄。",
  "s0047": "而又信巫祝，使人禱祠妄言。",
  "s0048": "建又盡與其姊弟姦。",
  "s0049": "事既聞，漢公卿請捕治建。",
  "s0050": "天子不忍，使大臣即訊王。"
}