{
  "s0151": {
    "chinese": "後世世徙吏二千石、高訾富人及豪桀并兼之家於諸陵。",
    "literal": "",
    "idiomatic": ""
  },
  "s0152": {
    "chinese": "蓋亦以彊幹弱支，非獨為奉山園也。",
    "literal": "",
    "idiomatic": ""
  },
  "s0153": {
    "chinese": "是故五方雜厝，風俗不純。",
    "literal": "",
    "idiomatic": ""
  },
  "s0154": {
    "chinese": "其世家則好禮文，富人則商賈為利，豪桀則游俠通姦。",
    "literal": "",
    "idiomatic": ""
  },
  "s0155": {
    "chinese": "瀕南山，近夏陽，多阻險輕薄，易為盜賊，常為天下劇。",
    "literal": "",
    "idiomatic": ""
  },
  "s0156": {
    "chinese": "又郡國輻湊，浮食者多，民去本就末，列侯貴人車服僭上，眾庶放效，羞不相及，嫁娶尤崇侈靡，送死過度。",
    "literal": "",
    "idiomatic": ""
  },
  "s0157": {
    "chinese": "自武威以西，本匈奴昆邪王、休屠王地，武帝時攘之，初置四郡，以通西域，鬲絕南羌、匈奴。",
    "literal": "",
    "idiomatic": ""
  },
  "s0158": {
    "chinese": "其民或以關東下貧，或以報怨過當，或以誖逆亡道，家屬徙焉。",
    "literal": "",
    "idiomatic": ""
  },
  "s0159": {
    "chinese": "習俗頗殊，地廣民稀，水屮宜畜牧，古涼州之畜為天下饒。",
    "literal": "",
    "idiomatic": ""
  },
  "s0160": {
    "chinese": "保邊塞，二千石治之，咸以兵馬為務；",
    "literal": "",
    "idiomatic": ""
  },
  "s0161": {
    "chinese": "酒禮之會，上下通焉，吏民相親。",
    "literal": "",
    "idiomatic": ""
  },
  "s0162": {
    "chinese": "是以其俗風雨時節，穀糴常賤，少盜賊，有和氣之應，賢於內郡。",
    "literal": "",
    "idiomatic": ""
  },
  "s0163": {
    "chinese": "此政寬厚，吏不苛刻之所致也。",
    "literal": "",
    "idiomatic": ""
  },
  "s0164": {
    "chinese": "巴、蜀、廣漢本南夷，秦并以為郡，土地肥美，有江水沃野，山林竹木疏食果實之饒。",
    "literal": "",
    "idiomatic": ""
  },
  "s0165": {
    "chinese": "南賈滇、僰僮，西近邛、莋馬旄牛。",
    "literal": "",
    "idiomatic": ""
  },
  "s0166": {
    "chinese": "民食稻魚，亡凶年憂，俗不愁苦，而輕易淫泆，柔弱褊阨。",
    "literal": "",
    "idiomatic": ""
  },
  "s0167": {
    "chinese": "景、武間，文翁為蜀守，教民讀書法令，未能篤信道德，反以好文刺譏，貴慕權勢。",
    "literal": "",
    "idiomatic": ""
  },
  "s0168": {
    "chinese": "及司馬相如游宦京師諸侯，以文辭顯於世，鄉黨慕循其跡。",
    "literal": "",
    "idiomatic": ""
  },
  "s0169": {
    "chinese": "後有王褒、嚴遵、揚雄之徒，文章冠天下。",
    "literal": "",
    "idiomatic": ""
  },
  "s0170": {
    "chinese": "繇文翁倡其教，相如為之師，故孔子曰：「有教亡類。」",
    "literal": "",
    "idiomatic": ""
  },
  "s0171": {
    "chinese": "武都地雜氐、羌，及犍為、牂柯、越巂，皆西南外夷，武帝初開置。",
    "literal": "",
    "idiomatic": ""
  },
  "s0172": {
    "chinese": "民俗略與巴、蜀同，而武都近天水，俗頗似焉。",
    "literal": "",
    "idiomatic": ""
  },
  "s0173": {
    "chinese": "故秦地天下三分之一，而人眾不過什三，然量其富居什六。",
    "literal": "",
    "idiomatic": ""
  },
  "s0174": {
    "chinese": "秦豳吳札觀樂，為之歌秦，曰：「此之謂夏聲。",
    "literal": "",
    "idiomatic": ""
  },
  "s0175": {
    "chinese": "夫能夏則大，大之至也，其周舊乎？」",
    "literal": "",
    "idiomatic": ""
  },
  "s0176": {
    "chinese": "自井十度至柳三度，謂之鶉首之次，秦之分也。",
    "literal": "",
    "idiomatic": ""
  },
  "s0177": {
    "chinese": "魏地，觜觿、參之分野也。",
    "literal": "",
    "idiomatic": ""
  },
  "s0178": {
    "chinese": "其界自高陵以東，盡河東、河內，南有陳留及汝南之召陵、郦彊、新汲、西華、長平，潁川之舞陽、郾、許、傿陵，河南之開封、中牟、陽武、酸棗、卷，皆魏分也。",
    "literal": "",
    "idiomatic": ""
  },
  "s0179": {
    "chinese": "河內本殷之舊都，周既滅殷，分其畿內為三國，詩風邶、庸、衛國是也。",
    "literal": "",
    "idiomatic": ""
  },
  "s0180": {
    "chinese": "鄁，以封紂子武庚；",
    "literal": "",
    "idiomatic": ""
  },
  "s0181": {
    "chinese": "庸，管叔尹之；",
    "literal": "",
    "idiomatic": ""
  },
  "s0182": {
    "chinese": "衛，蔡叔尹之：以監殷民，謂之三監。",
    "literal": "",
    "idiomatic": ""
  },
  "s0183": {
    "chinese": "故《書序》曰「武王崩，三監畔」，周公誅之，盡以其地封弟康叔，號曰孟侯，以夾輔周室；",
    "literal": "",
    "idiomatic": ""
  },
  "s0184": {
    "chinese": "遷邶、庸之民于雒邑，故邶、庸、衛三國之詩相與同風。",
    "literal": "",
    "idiomatic": ""
  },
  "s0185": {
    "chinese": "《邶詩》曰「在浚之下」，《庸》曰「在浚之郊」；",
    "literal": "",
    "idiomatic": ""
  },
  "s0186": {
    "chinese": "《邶》又曰「亦流于淇」，「河水洋洋」，《庸》曰「送我淇上」，「在彼中河」，《衛》曰「瞻彼淇奧」，「河水洋洋」。",
    "literal": "",
    "idiomatic": ""
  },
  "s0187": {
    "chinese": "故吳公子札聘魯觀周樂，聞邶、庸、衛之歌，曰：「美哉淵乎！",
    "literal": "",
    "idiomatic": ""
  },
  "s0188": {
    "chinese": "吾聞康叔之德如是，是其衛風乎？」",
    "literal": "",
    "idiomatic": ""
  },
  "s0189": {
    "chinese": "至十六世，懿公亡道，為狄所滅。",
    "literal": "",
    "idiomatic": ""
  },
  "s0190": {
    "chinese": "齊桓公帥諸侯伐狄，而更封衛於河南曹、楚丘，是為文公。",
    "literal": "",
    "idiomatic": ""
  },
  "s0191": {
    "chinese": "而河內殷虛，更屬于晉。",
    "literal": "",
    "idiomatic": ""
  },
  "s0192": {
    "chinese": "康叔之風既歇，而紂之化猶存，故俗剛彊，多豪桀侵奪，薄恩禮，好生分。",
    "literal": "",
    "idiomatic": ""
  },
  "s0193": {
    "chinese": "河東土地平易，有鹽鐵之饒，本唐堯所居，詩風唐、魏之國也。",
    "literal": "",
    "idiomatic": ""
  },
  "s0194": {
    "chinese": "周武王子唐叔在母未生，武王夢帝謂己曰：「余名而子曰虞，將與之唐，屬之參。」",
    "literal": "",
    "idiomatic": ""
  },
  "s0195": {
    "chinese": "及生，名之曰虞。",
    "literal": "",
    "idiomatic": ""
  },
  "s0196": {
    "chinese": "至成王滅唐，而封叔虞。",
    "literal": "",
    "idiomatic": ""
  },
  "s0197": {
    "chinese": "唐有晉水，及叔虞子燮為晉侯云，故參為晉星。",
    "literal": "",
    "idiomatic": ""
  },
  "s0198": {
    "chinese": "其民有先王遺教，君子深思，小人儉陋。",
    "literal": "",
    "idiomatic": ""
  },
  "s0199": {
    "chinese": "故唐詩蟋蟀、山樞、葛生之篇曰「今我不樂，日月其邁」；",
    "literal": "",
    "idiomatic": ""
  },
  "s0200": {
    "chinese": "「宛其死矣，它人是媮」；",
    "literal": "",
    "idiomatic": ""
  }
}