{
  "s0001": {
    "chinese": "隱公三年「二月己巳，日有食之」。",
    "literal": "",
    "idiomatic": ""
  },
  "s0002": {
    "chinese": "穀梁傳曰，言日不言朔，食晦。",
    "literal": "",
    "idiomatic": ""
  },
  "s0003": {
    "chinese": "公羊傳曰，食二日，董仲舒、劉向以為其後戎執天子之使，鄭獲魯隱，滅戴，衛、魯、宋咸殺君。",
    "literal": "",
    "idiomatic": ""
  },
  "s0004": {
    "chinese": "左氏劉歆以為正月二日，燕、越之分野也。",
    "literal": "",
    "idiomatic": ""
  },
  "s0005": {
    "chinese": "凡日所躔而有變，則分野之國失政者受之。",
    "literal": "",
    "idiomatic": ""
  },
  "s0006": {
    "chinese": "人君能修政，共御厥罰，則災消而福至；",
    "literal": "",
    "idiomatic": ""
  },
  "s0007": {
    "chinese": "不能，則災息而禍生。",
    "literal": "",
    "idiomatic": ""
  },
  "s0008": {
    "chinese": "故經書災而不記其故，蓋吉凶亡常，隨行而成禍福也。",
    "literal": "",
    "idiomatic": ""
  },
  "s0009": {
    "chinese": "周衰，天子不班朔，魯曆不正，置閏不得其月，月大小不得其度。",
    "literal": "",
    "idiomatic": ""
  },
  "s0010": {
    "chinese": "史記曰食，或言朔而實非朔，或不言朔而實朔，或脫不書朔與日，皆官失之也。",
    "literal": "",
    "idiomatic": ""
  },
  "s0011": {
    "chinese": "京房易傳曰：「亡師茲謂不御，厥異日食，其食也既，並食不一處。",
    "literal": "",
    "idiomatic": ""
  },
  "s0012": {
    "chinese": "誅眾失理，茲謂生叛，厥食既，光散。",
    "literal": "",
    "idiomatic": ""
  },
  "s0013": {
    "chinese": "縱畔茲謂不明，厥食先大雨三日，雨除而寒，寒即食。",
    "literal": "",
    "idiomatic": ""
  },
  "s0014": {
    "chinese": "專祿不封，茲謂不安，厥食既，先日出而黑，光反外燭。",
    "literal": "",
    "idiomatic": ""
  },
  "s0015": {
    "chinese": "君臣不通茲謂亡，厥蝕三既。",
    "literal": "",
    "idiomatic": ""
  },
  "s0016": {
    "chinese": "同姓上侵，茲謂誣君，厥食四方有雲，中央無雲，其日大寒。",
    "literal": "",
    "idiomatic": ""
  },
  "s0017": {
    "chinese": "公欲弱主位，茲謂不知，厥食中白青，四方赤，已食地震。",
    "literal": "",
    "idiomatic": ""
  },
  "s0018": {
    "chinese": "諸侯相侵，茲謂不承，厥食三毀三復。",
    "literal": "",
    "idiomatic": ""
  },
  "s0019": {
    "chinese": "君疾善，下謀上，茲謂亂，厥食既，先雨雹，殺走獸。",
    "literal": "",
    "idiomatic": ""
  },
  "s0020": {
    "chinese": "弒君獲位茲謂逆，厥食既，先風雨折木，日赤。",
    "literal": "",
    "idiomatic": ""
  },
  "s0021": {
    "chinese": "內臣外鄉茲謂背，厥食食且雨，地中鳴。",
    "literal": "",
    "idiomatic": ""
  },
  "s0022": {
    "chinese": "冢宰專政茲謂因，厥食先大風，食時日居雲中，四方亡雲。",
    "literal": "",
    "idiomatic": ""
  },
  "s0023": {
    "chinese": "伯正越職，茲謂分威，厥食日中分。",
    "literal": "",
    "idiomatic": ""
  },
  "s0024": {
    "chinese": "諸侯爭美於上茲謂泰，厥食日傷月，食半，天營而鳴。",
    "literal": "",
    "idiomatic": ""
  },
  "s0025": {
    "chinese": "賦不得茲謂竭，厥食星隨而下。",
    "literal": "",
    "idiomatic": ""
  },
  "s0026": {
    "chinese": "受命之臣專征云試，厥食雖侵光猶明，若文王臣獨誅紂矣。",
    "literal": "",
    "idiomatic": ""
  },
  "s0027": {
    "chinese": "小人順受命者征其君云殺，厥食五色，至大寒隕霜，若紂臣順武王而誅紂矣。",
    "literal": "",
    "idiomatic": ""
  },
  "s0028": {
    "chinese": "諸侯更制茲謂叛，厥食三復三食，食已而風，地動。",
    "literal": "",
    "idiomatic": ""
  },
  "s0029": {
    "chinese": "適讓庶茲謂生欲，厥食日失位，光晻晻，月形見。",
    "literal": "",
    "idiomatic": ""
  },
  "s0030": {
    "chinese": "酒亡節茲謂荒，厥蝕乍青乍黑乍赤，明日大雨，發霧而寒。」",
    "literal": "",
    "idiomatic": ""
  },
  "s0031": {
    "chinese": "凡食二十占，其形二十有四，改之輒除；",
    "literal": "",
    "idiomatic": ""
  },
  "s0032": {
    "chinese": "不改三年，三年不改六年，六年不改九年。",
    "literal": "",
    "idiomatic": ""
  },
  "s0033": {
    "chinese": "推隱三年之食，貫中央，上下竟而黑，臣弒從中成之形也。",
    "literal": "",
    "idiomatic": ""
  },
  "s0034": {
    "chinese": "後衛州吁弒君而立。",
    "literal": "",
    "idiomatic": ""
  },
  "s0035": {
    "chinese": "桓公三年「七月壬辰朔，日有食之，既」。",
    "literal": "",
    "idiomatic": ""
  },
  "s0036": {
    "chinese": "董仲舒、劉向以為前事已大，後事將至者又大，則既。",
    "literal": "",
    "idiomatic": ""
  },
  "s0037": {
    "chinese": "先是魯、宋弒君，魯又成宋亂，易許田，亡事天子之心；",
    "literal": "",
    "idiomatic": ""
  },
  "s0038": {
    "chinese": "楚僭稱王。",
    "literal": "",
    "idiomatic": ""
  },
  "s0039": {
    "chinese": "後鄭岠王師，射桓王，又二君相篡。",
    "literal": "",
    "idiomatic": ""
  },
  "s0040": {
    "chinese": "劉歆以為六月，趙與晉分。",
    "literal": "",
    "idiomatic": ""
  },
  "s0041": {
    "chinese": "先是，晉曲沃伯再弒晉侯，是歲晉大亂，滅其宗國。",
    "literal": "",
    "idiomatic": ""
  },
  "s0042": {
    "chinese": "京房易傳以為桓三年日食貫中央，上下竟而黃，臣弒而不卒之形也。",
    "literal": "",
    "idiomatic": ""
  },
  "s0043": {
    "chinese": "後楚嚴稱王，兼地千里。",
    "literal": "",
    "idiomatic": ""
  },
  "s0044": {
    "chinese": "十七年「十月朔，日有食之」。",
    "literal": "",
    "idiomatic": ""
  },
  "s0045": {
    "chinese": "穀梁傳曰，言朔不言日，食二日也。",
    "literal": "",
    "idiomatic": ""
  },
  "s0046": {
    "chinese": "劉向以為是時衛侯朔有罪出奔齊，天子更立衛君。",
    "literal": "",
    "idiomatic": ""
  },
  "s0047": {
    "chinese": "朔藉助五國，舉兵伐之而自立，王命遂壞。",
    "literal": "",
    "idiomatic": ""
  },
  "s0048": {
    "chinese": "魯夫人淫失於齊，卒殺威公。",
    "literal": "",
    "idiomatic": ""
  },
  "s0049": {
    "chinese": "董仲舒以為言朔不言日，惡魯桓且有夫人之禍，將不終日也。",
    "literal": "",
    "idiomatic": ""
  },
  "s0050": {
    "chinese": "劉歆以為楚、鄭分。",
    "literal": "",
    "idiomatic": ""
  }
}