{
  "s0051": {
    "chinese": "封故相國蕭何孫係為列侯。",
    "literal": "",
    "idiomatic": ""
  },
  "s0052": {
    "chinese": "秋，與匈奴和親。",
    "literal": "",
    "idiomatic": ""
  },
  "s0053": {
    "chinese": "三年冬十二月，詔曰：「襄平侯嘉子恢說不孝，謀反，欲以殺嘉，大逆無道。",
    "literal": "",
    "idiomatic": ""
  },
  "s0054": {
    "chinese": "其赦嘉為襄平侯，及妻子當坐者復故爵。",
    "literal": "",
    "idiomatic": ""
  },
  "s0055": {
    "chinese": "論恢說及妻子如法。」",
    "literal": "",
    "idiomatic": ""
  },
  "s0056": {
    "chinese": "春正月，淮陽王宮正殿災。",
    "literal": "",
    "idiomatic": ""
  },
  "s0057": {
    "chinese": "吳王濞、膠西王卬、楚王戊、趙王遂、濟南王辟光、菑川王賢、膠東王雄渠皆舉兵反。",
    "literal": "",
    "idiomatic": ""
  },
  "s0058": {
    "chinese": "大赦天下。",
    "literal": "",
    "idiomatic": ""
  },
  "s0059": {
    "chinese": "遣太尉亞夫、大將軍竇嬰將兵擊之。",
    "literal": "",
    "idiomatic": ""
  },
  "s0060": {
    "chinese": "斬御史大夫晁錯以謝七國。",
    "literal": "",
    "idiomatic": ""
  },
  "s0061": {
    "chinese": "二月壬子晦，日有食之。",
    "literal": "",
    "idiomatic": ""
  },
  "s0062": {
    "chinese": "諸將破七國，斬首十餘萬級。",
    "literal": "",
    "idiomatic": ""
  },
  "s0063": {
    "chinese": "追斬吳王濞於丹徒。",
    "literal": "",
    "idiomatic": ""
  },
  "s0064": {
    "chinese": "膠西王卬、楚王戊、趙王遂、濟南王辟光、菑川王賢、 膠東王雄渠皆自殺。",
    "literal": "",
    "idiomatic": ""
  },
  "s0065": {
    "chinese": "夏六月，詔曰：「乃者吳王濞等為逆，起兵相脅，詿誤吏民，吏民不得已。",
    "literal": "",
    "idiomatic": ""
  },
  "s0066": {
    "chinese": "今濞等已滅，吏民當坐濞等及逋逃亡軍者，皆赦之。",
    "literal": "",
    "idiomatic": ""
  },
  "s0067": {
    "chinese": "楚元王子蓺等與 濞等為逆，朕不忍加法，除其籍，毋令汙宗室。」",
    "literal": "",
    "idiomatic": ""
  },
  "s0068": {
    "chinese": "立平陸侯劉禮為楚王，續元王後。",
    "literal": "",
    "idiomatic": ""
  },
  "s0069": {
    "chinese": "立皇子端為膠西王，勝為中山王。",
    "literal": "",
    "idiomatic": ""
  },
  "s0070": {
    "chinese": "賜民爵一級。",
    "literal": "",
    "idiomatic": ""
  },
  "s0071": {
    "chinese": "四年春，復置諸關用傳出入。",
    "literal": "",
    "idiomatic": ""
  },
  "s0072": {
    "chinese": "夏四月己巳，立皇子榮為皇太子，徹為膠東王。",
    "literal": "",
    "idiomatic": ""
  },
  "s0073": {
    "chinese": "六月，赦天下，賜民爵一級。",
    "literal": "",
    "idiomatic": ""
  },
  "s0074": {
    "chinese": "秋七月，臨江王閼薨。",
    "literal": "",
    "idiomatic": ""
  },
  "s0075": {
    "chinese": "十月戊戌晦，日有蝕之。",
    "literal": "",
    "idiomatic": ""
  },
  "s0076": {
    "chinese": "五年春正月，作陽陵邑。",
    "literal": "",
    "idiomatic": ""
  },
  "s0077": {
    "chinese": "夏，募民徙陽陵，賜錢二十萬。",
    "literal": "",
    "idiomatic": ""
  },
  "s0078": {
    "chinese": "遣公主嫁匈奴單于。",
    "literal": "",
    "idiomatic": ""
  },
  "s0079": {
    "chinese": "六年冬十二月，雷，霖雨。",
    "literal": "",
    "idiomatic": ""
  },
  "s0080": {
    "chinese": "秋九月，皇后薄氏廢。",
    "literal": "",
    "idiomatic": ""
  },
  "s0081": {
    "chinese": "七年冬十一月庚寅晦，日有蝕之。",
    "literal": "",
    "idiomatic": ""
  },
  "s0082": {
    "chinese": "春正月，廢皇太子榮為臨江王。",
    "literal": "",
    "idiomatic": ""
  },
  "s0083": {
    "chinese": "二月，罷太尉官。",
    "literal": "",
    "idiomatic": ""
  },
  "s0084": {
    "chinese": "夏四月乙巳，立皇后王氏。",
    "literal": "",
    "idiomatic": ""
  },
  "s0085": {
    "chinese": "丁巳，立膠東王徹為皇太子。",
    "literal": "",
    "idiomatic": ""
  },
  "s0086": {
    "chinese": "賜民為父後者爵一級。",
    "literal": "",
    "idiomatic": ""
  },
  "s0087": {
    "chinese": "中元年夏四月，赦天下，賜民爵一級。",
    "literal": "",
    "idiomatic": ""
  },
  "s0088": {
    "chinese": "封故御史大夫周苛、周昌孫子為列侯。",
    "literal": "",
    "idiomatic": ""
  },
  "s0089": {
    "chinese": "二年春二月，令諸侯王薨、列侯初封及之國，大鴻臚奏諡、誄、策。",
    "literal": "",
    "idiomatic": ""
  },
  "s0090": {
    "chinese": "列侯薨及諸侯太傅初除之官，大行奏諡、誄、策。",
    "literal": "",
    "idiomatic": ""
  },
  "s0091": {
    "chinese": "王薨，遣光祿大夫弔襚祠賵，視喪事，因立嗣子。",
    "literal": "",
    "idiomatic": ""
  },
  "s0092": {
    "chinese": "列侯薨，遣大中大夫弔祠，視喪事，因立嗣。",
    "literal": "",
    "idiomatic": ""
  },
  "s0093": {
    "chinese": "其薨葬，國得發民輓喪，穿復土，治墳無過三百人畢事。",
    "literal": "",
    "idiomatic": ""
  },
  "s0094": {
    "chinese": "匈奴入燕。",
    "literal": "",
    "idiomatic": ""
  },
  "s0095": {
    "chinese": "改磔曰棄市，勿復磔。",
    "literal": "",
    "idiomatic": ""
  },
  "s0096": {
    "chinese": "三月，臨江王榮坐侵太宗廟地，徵詣中尉，自殺。",
    "literal": "",
    "idiomatic": ""
  },
  "s0097": {
    "chinese": "夏四月，有星孛于西北。",
    "literal": "",
    "idiomatic": ""
  },
  "s0098": {
    "chinese": "立皇子越為廣川王，寄為膠東王。",
    "literal": "",
    "idiomatic": ""
  },
  "s0099": {
    "chinese": "秋七月，更郡守為太守，郡尉為都尉。",
    "literal": "",
    "idiomatic": ""
  },
  "s0100": {
    "chinese": "九月，封故楚、趙傅相內史前死事者四人子皆為列侯。",
    "literal": "",
    "idiomatic": ""
  },
  "s0101": {
    "chinese": "甲戌晦，日有蝕之。",
    "literal": "",
    "idiomatic": ""
  },
  "s0102": {
    "chinese": "三年冬十一月，罷諸侯御史大夫官。",
    "literal": "",
    "idiomatic": ""
  },
  "s0103": {
    "chinese": "春正月，皇太后崩。",
    "literal": "",
    "idiomatic": ""
  },
  "s0104": {
    "chinese": "夏旱，禁酤酒。",
    "literal": "",
    "idiomatic": ""
  },
  "s0105": {
    "chinese": "秋九月，蝗。",
    "literal": "",
    "idiomatic": ""
  },
  "s0106": {
    "chinese": "有星孛于西北。",
    "literal": "",
    "idiomatic": ""
  },
  "s0107": {
    "chinese": "戊戌晦，日有蝕之。",
    "literal": "",
    "idiomatic": ""
  },
  "s0108": {
    "chinese": "立皇子乘為清河王。",
    "literal": "",
    "idiomatic": ""
  },
  "s0109": {
    "chinese": "四年春三月，起德陽宮。",
    "literal": "",
    "idiomatic": ""
  },
  "s0110": {
    "chinese": "立皇子乘為清河王。",
    "literal": "",
    "idiomatic": ""
  },
  "s0111": {
    "chinese": "御史大夫綰奏禁馬高五尺九寸以上，齒未平，不得出關。",
    "literal": "",
    "idiomatic": ""
  },
  "s0112": {
    "chinese": "夏，蝗。",
    "literal": "",
    "idiomatic": ""
  },
  "s0113": {
    "chinese": "秋，赦徒作陽陵者死罪；",
    "literal": "",
    "idiomatic": ""
  },
  "s0114": {
    "chinese": "欲腐者，許之。",
    "literal": "",
    "idiomatic": ""
  },
  "s0115": {
    "chinese": "十月戊午，日有蝕之。",
    "literal": "",
    "idiomatic": ""
  },
  "s0116": {
    "chinese": "五年夏，立皇子舜為常山王。",
    "literal": "",
    "idiomatic": ""
  },
  "s0117": {
    "chinese": "六月，赦天下，賜民爵一級。",
    "literal": "",
    "idiomatic": ""
  },
  "s0118": {
    "chinese": "秋八月己酉，未央宮東闕災。",
    "literal": "",
    "idiomatic": ""
  },
  "s0119": {
    "chinese": "更名諸侯丞相為相。",
    "literal": "",
    "idiomatic": ""
  },
  "s0120": {
    "chinese": "九月，詔曰：「法令度量，所以禁暴止邪也。",
    "literal": "",
    "idiomatic": ""
  },
  "s0121": {
    "chinese": "獄，人之大命，死者不可復生。",
    "literal": "",
    "idiomatic": ""
  },
  "s0122": {
    "chinese": "吏或不奉法令，以貨賂為市，朋黨比周，以苛為察，以刻為明，令亡罪者失職，朕甚憐之。",
    "literal": "",
    "idiomatic": ""
  },
  "s0123": {
    "chinese": "有罪者不伏罪，姦法為暴，甚亡謂也。",
    "literal": "",
    "idiomatic": ""
  },
  "s0124": {
    "chinese": "諸獄疑，若雖文致於法而於人心不厭者，輒讞之。」",
    "literal": "",
    "idiomatic": ""
  },
  "s0125": {
    "chinese": "六年冬十月，行幸雍，郊五畤。",
    "literal": "",
    "idiomatic": ""
  },
  "s0126": {
    "chinese": "十二月，改諸官名。",
    "literal": "",
    "idiomatic": ""
  },
  "s0127": {
    "chinese": "定鑄錢偽黃金棄市律。",
    "literal": "",
    "idiomatic": ""
  },
  "s0128": {
    "chinese": "春三月，雨雪。",
    "literal": "",
    "idiomatic": ""
  },
  "s0129": {
    "chinese": "夏四月，梁王薨，分梁為五國，立孝王子五人皆為王。",
    "literal": "",
    "idiomatic": ""
  },
  "s0130": {
    "chinese": "五月，詔曰：「夫吏者，民之師也，車駕衣服宜稱。",
    "literal": "",
    "idiomatic": ""
  },
  "s0131": {
    "chinese": "吏六百石以上，皆長吏也，亡度者或不吏服，出入閭 里，與民亡異。",
    "literal": "",
    "idiomatic": ""
  },
  "s0132": {
    "chinese": "令長吏二千石車朱兩轓，千石至六百石朱左轓。",
    "literal": "",
    "idiomatic": ""
  },
  "s0133": {
    "chinese": "車騎從者不稱其官衣服，下吏出入閭巷亡吏體者，二千石上其官屬，三輔舉不如法令者，皆上丞相御 史請之。」",
    "literal": "",
    "idiomatic": ""
  },
  "s0134": {
    "chinese": "先是吏多軍功，車服尚輕，故為設禁。",
    "literal": "",
    "idiomatic": ""
  },
  "s0135": {
    "chinese": "又惟酷吏奉憲失中，乃詔有司減笞法，定箠令。",
    "literal": "",
    "idiomatic": ""
  },
  "s0136": {
    "chinese": "語在刑法志。",
    "literal": "",
    "idiomatic": ""
  },
  "s0137": {
    "chinese": "六月，匈奴入鴈門，至武泉，入上郡，取苑馬。",
    "literal": "",
    "idiomatic": ""
  },
  "s0138": {
    "chinese": "吏卒戰死者二千人。",
    "literal": "",
    "idiomatic": ""
  },
  "s0139": {
    "chinese": "秋七月辛亥晦，日有蝕之。",
    "literal": "",
    "idiomatic": ""
  },
  "s0140": {
    "chinese": "後元年春正月，詔曰：「獄，重事也。",
    "literal": "",
    "idiomatic": ""
  },
  "s0141": {
    "chinese": "人有智愚，官有上下。",
    "literal": "",
    "idiomatic": ""
  },
  "s0142": {
    "chinese": "獄疑者讞有司。",
    "literal": "",
    "idiomatic": ""
  },
  "s0143": {
    "chinese": "有司所不能決，移廷尉。",
    "literal": "",
    "idiomatic": ""
  },
  "s0144": {
    "chinese": "有令讞而後不當，讞者不為失。",
    "literal": "",
    "idiomatic": ""
  },
  "s0145": {
    "chinese": "欲令治獄者務先寬。」",
    "literal": "",
    "idiomatic": ""
  },
  "s0146": {
    "chinese": "三月，赦天下，賜民爵一級，中二千石諸侯相爵右庶長。",
    "literal": "",
    "idiomatic": ""
  },
  "s0147": {
    "chinese": "夏，大酺五日，民得酤酒。",
    "literal": "",
    "idiomatic": ""
  },
  "s0148": {
    "chinese": "五月，地震。",
    "literal": "",
    "idiomatic": ""
  },
  "s0149": {
    "chinese": "秋七月乙巳晦，日有蝕之。",
    "literal": "",
    "idiomatic": ""
  },
  "s0150": {
    "chinese": "條侯周亞夫下獄死。",
    "literal": "",
    "idiomatic": ""
  },
  "s0151": {
    "chinese": "二年冬十月，省徹侯之國。",
    "literal": "",
    "idiomatic": ""
  },
  "s0152": {
    "chinese": "春，匈奴入鴈門，太守馮敬與戰死。",
    "literal": "",
    "idiomatic": ""
  },
  "s0153": {
    "chinese": "發車騎材官屯。",
    "literal": "",
    "idiomatic": ""
  },
  "s0154": {
    "chinese": "春，以歲不登，禁內郡食馬粟，沒入之。",
    "literal": "",
    "idiomatic": ""
  },
  "s0155": {
    "chinese": "夏四月，詔曰：「雕文刻鏤，傷農事者也；",
    "literal": "",
    "idiomatic": ""
  },
  "s0156": {
    "chinese": "錦繡纂組，害女紅者也。",
    "literal": "",
    "idiomatic": ""
  },
  "s0157": {
    "chinese": "農事傷則飢之本也，女紅害則寒之原 也。",
    "literal": "",
    "idiomatic": ""
  },
  "s0158": {
    "chinese": "夫飢寒並至，而能亡為非者寡矣。",
    "literal": "",
    "idiomatic": ""
  },
  "s0159": {
    "chinese": "朕親耕，后親桑，以奉宗廟粢盛祭服，為天下先；",
    "literal": "",
    "idiomatic": ""
  },
  "s0160": {
    "chinese": "不受獻，減太官，省繇賦，欲天下務農蠶，素有畜積，以備災害。",
    "literal": "",
    "idiomatic": ""
  },
  "s0161": {
    "chinese": "彊毋攘 弱，眾毋暴寡，老耆以壽終，幼孤得遂長。",
    "literal": "",
    "idiomatic": ""
  },
  "s0162": {
    "chinese": "今歲或不登，民食頗寡，其咎安在？",
    "literal": "",
    "idiomatic": ""
  },
  "s0163": {
    "chinese": "或詐偽為吏，吏以貨賂為市，漁奪百姓，侵牟萬民。",
    "literal": "",
    "idiomatic": ""
  },
  "s0164": {
    "chinese": "縣丞，長吏也，奸法與盜盜，甚 無謂也。",
    "literal": "",
    "idiomatic": ""
  },
  "s0165": {
    "chinese": "其令二千石修其職；",
    "literal": "",
    "idiomatic": ""
  },
  "s0166": {
    "chinese": "不事官職耗亂者，丞相以聞，請其罪。",
    "literal": "",
    "idiomatic": ""
  },
  "s0167": {
    "chinese": "布告天下，使明知朕意。」",
    "literal": "",
    "idiomatic": ""
  },
  "s0168": {
    "chinese": "五月，詔曰：「人不患其不知，患其為詐也；",
    "literal": "",
    "idiomatic": ""
  },
  "s0169": {
    "chinese": "不患其不勇，患其為暴也；",
    "literal": "",
    "idiomatic": ""
  },
  "s0170": {
    "chinese": "不患其不富，患其亡厭也。",
    "literal": "",
    "idiomatic": ""
  },
  "s0171": {
    "chinese": "其唯廉士，寡欲易足。",
    "literal": "",
    "idiomatic": ""
  },
  "s0172": {
    "chinese": "今訾算十以上乃得宦，廉士算不必眾。",
    "literal": "",
    "idiomatic": ""
  },
  "s0173": {
    "chinese": "有市籍不得宦，無訾又不得宦，朕甚愍之。",
    "literal": "",
    "idiomatic": ""
  },
  "s0174": {
    "chinese": "訾算四得宦，亡令廉士久失職，貪夫長利。」",
    "literal": "",
    "idiomatic": ""
  },
  "s0175": {
    "chinese": "秋，大旱。",
    "literal": "",
    "idiomatic": ""
  },
  "s0176": {
    "chinese": "三年春正月，詔曰：「農，天下之本也。",
    "literal": "",
    "idiomatic": ""
  },
  "s0177": {
    "chinese": "黃金珠玉，飢不可食，寒不可衣，以為幣用，不識其終始。",
    "literal": "",
    "idiomatic": ""
  },
  "s0178": {
    "chinese": "間歲或不登，意為末者眾，農民寡也。",
    "literal": "",
    "idiomatic": ""
  },
  "s0179": {
    "chinese": "其令郡國務勸農桑，益種樹，可得衣食物。",
    "literal": "",
    "idiomatic": ""
  },
  "s0180": {
    "chinese": "吏發民若取庸采黃金珠玉者，坐臧為盜。",
    "literal": "",
    "idiomatic": ""
  },
  "s0181": {
    "chinese": "二千石聽者，與同罪。」",
    "literal": "",
    "idiomatic": ""
  },
  "s0182": {
    "chinese": "皇太子冠，賜民為父後者爵一級。",
    "literal": "",
    "idiomatic": ""
  },
  "s0183": {
    "chinese": "甲子，帝崩于未央宮。",
    "literal": "",
    "idiomatic": ""
  },
  "s0184": {
    "chinese": "遺詔賜諸侯王列侯馬二駟，吏二千石黃金二斤，吏民戶百錢。",
    "literal": "",
    "idiomatic": ""
  },
  "s0185": {
    "chinese": "出宮人歸其家，復終身。",
    "literal": "",
    "idiomatic": ""
  },
  "s0186": {
    "chinese": "二月癸酉，葬陽陵。",
    "literal": "",
    "idiomatic": ""
  },
  "s0187": {
    "chinese": "贊曰：孔子稱「斯民，三代之所以直道而行也」，信哉！",
    "literal": "",
    "idiomatic": ""
  },
  "s0188": {
    "chinese": "周秦之敝，罔密文峻，而姦軌不勝。",
    "literal": "",
    "idiomatic": ""
  },
  "s0189": {
    "chinese": "漢興，掃除煩苛，與民休息。",
    "literal": "",
    "idiomatic": ""
  },
  "s0190": {
    "chinese": "至于孝文，加之以恭儉，孝景遵業，五六十載之間，至於移風易俗，黎民醇厚。",
    "literal": "",
    "idiomatic": ""
  },
  "s0191": {
    "chinese": "周云成康，漢言文景，美矣！",
    "literal": "",
    "idiomatic": ""
  }
}