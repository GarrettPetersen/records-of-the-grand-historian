{
  "s0001": "陳完者，陳厲公他之子也。",
  "s0002": "完生，周太史過陳，陳厲公使卜完，卦得觀之否：「是為觀國之光，利用賓于王。",
  "s0003": "此其代陳有國乎？",
  "s0004": "不在此而在異國乎？",
  "s0005": "非此其身也，在其子孫。",
  "s0006": "若在異國，必姜姓。",
  "s0007": "姜姓，四嶽之後。",
  "s0008": "物莫能兩大，陳衰，此其昌乎？」",
  "s0009": "厲公者，陳文公少子也，其母蔡女。",
  "s0010": "文公卒，厲公兄鮑立，是為桓公。",
  "s0011": "桓公與他異母。",
  "s0012": "及桓公病，蔡人為他殺桓公鮑及太子免而立他，為厲公。",
  "s0013": "厲公既立，娶蔡女。",
  "s0014": "蔡女淫於蔡人，數歸，厲公亦數如蔡。",
  "s0015": "桓公之少子林怨厲公殺其父與兄，乃令蔡人誘厲公而殺之。",
  "s0016": "林自立，是為莊公。",
  "s0017": "故陳完不得立，為陳大夫。",
  "s0018": "厲公之殺，以淫出國，故《春秋》曰「蔡人殺陳他」，罪之也。",
  "s0019": "莊公卒，立弟杵臼，是為宣公。",
  "s0020": "宣公［二］十一年，殺其太子御寇。",
  "s0021": "御寇與完相愛，恐禍及己，完故奔齊。",
  "s0022": "齊桓公欲使為卿，辭曰：「羈旅之臣幸得免負檐，君之惠也，不敢當高位。」",
  "s0023": "桓公使為工正。",
  "s0024": "齊懿仲欲妻完，卜之，占曰：「是謂鳳皇于蜚，和鳴鏘鏘。",
  "s0025": "有媯之後，將育于姜。",
  "s0026": "五世其昌，并于正卿。",
  "s0027": "八世之後，莫之與京。」",
  "s0028": "卒妻完。",
  "s0029": "完之奔齊，齊桓公立十四年矣。",
  "s0030": "完卒，謚為敬仲。",
  "s0031": "仲生稚孟夷。",
  "s0032": "敬仲之如齊，以陳字為田氏。",
  "s0033": "田稚孟夷生湣孟莊，田湣孟莊生文子須無。",
  "s0034": "田文子事齊莊公。",
  "s0035": "晉之大夫欒逞作亂於晉，來奔齊，齊莊公厚客之。",
  "s0036": "晏嬰與田文子諫，莊公弗聽。",
  "s0037": "文子卒，生桓子無宇。",
  "s0038": "田桓子無宇有力，事齊莊公，甚有寵。",
  "s0039": "無宇卒，生武子開與釐子乞。",
  "s0040": "田釐子乞事齊景公為大夫，其收賦稅於民以小斗受之，其（粟）［稟］予民以大斗，行陰德於民，而景公弗禁。",
  "s0041": "由此田氏得齊眾心，宗族益彊，民思田氏。",
  "s0042": "晏子數諫景公，景公弗聽。",
  "s0043": "已而使於晉，與叔向私語曰：「齊國之政卒歸於田氏矣。」",
  "s0044": "晏嬰卒後，范、中行氏反晉。",
  "s0045": "晉攻之急，范、中行請粟於齊。",
  "s0046": "田乞欲為亂，樹黨於諸侯，乃說景公曰：「范、中行數有德於齊，齊不可不救。」",
  "s0047": "齊使田乞救之而輸之粟。",
  "s0048": "景公太子死，後有寵姬曰芮子，生子荼。",
  "s0049": "景公病，命其相國惠子與高昭子以子荼為太子。",
  "s0050": "景公卒，兩相高、國立荼，是為晏孺子。",
  "s0051": "而田乞不說，欲立景公他子陽生。",
  "s0052": "陽生素與乞歡。",
  "s0053": "晏孺子之立也，陽生奔魯。",
  "s0054": "田乞偽事高昭子、國惠子者，每朝代參乘，言曰：「始諸大夫不欲立孺子。",
  "s0055": "孺子既立，君相之，大夫皆自危，謀作亂。」",
  "s0056": "又紿大夫曰：「高昭子可畏也，及未發先之。」",
  "s0057": "諸大夫從之。",
  "s0058": "田乞、鮑牧與大夫以兵入公室，攻高昭子。",
  "s0059": "昭子聞之，與國惠子救公。",
  "s0060": "公師敗。",
  "s0061": "田乞之眾追國惠子，惠子奔莒，遂返殺高昭子。",
  "s0062": "晏（孺子）［圉］奔魯。",
  "s0063": "田乞使人之魯，迎陽生。",
  "s0064": "陽生至齊，匿田乞家。",
  "s0065": "請諸大夫曰：「常之母有魚菽之祭，幸而來會飲。」",
  "s0066": "會飲田氏。",
  "s0067": "田乞盛陽生橐中，置坐中央。",
  "s0068": "發橐，出陽生，曰：「此乃齊君矣。」",
  "s0069": "大夫皆伏謁。",
  "s0070": "將盟立之，田乞誣曰：「吾與鮑牧謀共立陽生也。」",
  "s0071": "鮑牧怒曰：「大夫忘景公之命乎？」",
  "s0072": "諸大夫欲悔，陽生乃頓首曰：「可則立之，不可則已。」",
  "s0073": "鮑牧恐禍及己，乃復曰：「皆景公之子，何為不可！」",
  "s0074": "遂立陽生於田乞之家，是為悼公。",
  "s0075": "乃使人遷晏孺子於駘，而殺孺子荼。",
  "s0076": "悼公既立，田乞為相，專齊政。",
  "s0077": "四年，田乞卒，子常代立，是為田成子。",
  "s0078": "鮑牧與齊悼公有郄，弒悼公。",
  "s0079": "齊人共立其子壬，是為簡公。",
  "s0080": "田常成子與監止俱為左右相，相簡公。",
  "s0081": "田常心害監止，監止幸於簡公，權弗能去。",
  "s0082": "於是田常復修釐子之政，以大斗出貸，以小斗收。",
  "s0083": "齊人歌之曰：「嫗乎采芑，歸乎田成子！」",
  "s0084": "齊大夫朝，御鞅諫簡公曰：「田、監不可并也，君其擇焉。」",
  "s0085": "君弗聽。",
  "s0086": "子我者，監止之宗人也，常與田氏有卻。",
  "s0087": "田氏疏族田豹事子我有寵。",
  "s0088": "子我曰：「吾欲盡滅田氏適，以豹代田氏宗。」",
  "s0089": "豹曰：「臣於田氏疏矣。」",
  "s0090": "不聽。",
  "s0091": "已而豹謂田氏曰：「子我將誅田氏，田氏弗先，禍及矣。」",
  "s0092": "子我舍公宮，田常兄弟四人乘如公宮，欲殺子我。",
  "s0093": "子我閉門。",
  "s0094": "簡公與婦人飲檀臺，將欲擊田常。",
  "s0095": "太史子餘曰：「田常非敢為亂，將除害。」",
  "s0096": "簡公乃止。",
  "s0097": "田常出，聞簡公怒，恐誅，將出亡。",
  "s0098": "田子行曰：「需，事之賊也。」",
  "s0099": "田常於是擊子我。",
  "s0100": "子我率其徒攻田氏，不勝，出亡。",
  "s0101": "田氏之徒追殺子我及監止。",
  "s0102": "簡公出奔，田氏之徒追執簡公于徐州。",
  "s0103": "簡公曰：「蚤從御鞅之言，不及此難。」",
  "s0104": "田氏之徒恐簡公復立而誅己，遂殺簡公。",
  "s0105": "簡公立四年而殺。",
  "s0106": "於是田常立簡公弟驁，是為平公。",
  "s0107": "平公即位，田常為相。",
  "s0108": "田常既殺簡公，懼諸侯共誅己，乃盡歸魯、衛侵地，西約晉、韓、魏、趙氏，南通吳、越之使，修功行賞，親於百姓，以故齊復定。",
  "s0109": "田常言於齊平公曰：「德施人之所欲，君其行之；",
  "s0110": "刑罰人之所惡，臣請行之。」",
  "s0111": "行之五年，齊國之政皆歸田常。",
  "s0112": "田常於是盡誅鮑、晏、監止及公族之彊者，而割齊自安平以東至瑯邪，自為封邑。",
  "s0113": "封邑大於平公之所食。",
  "s0114": "田常乃選齊國中女子長七尺以上為後宮，後宮以百數，而使賓客舍人出入後宮者不禁。",
  "s0115": "及田常卒，有七十餘男。",
  "s0116": "田常卒，子襄子盤代立，相齊。",
  "s0117": "常謚為成子。",
  "s0118": "田襄子既相齊宣公，三晉殺知伯，分其地。",
  "s0119": "襄子使其兄弟宗人盡為齊都邑大夫，與三晉通使，且以有齊國。",
  "s0120": "襄子卒，子莊子白立。",
  "s0121": "田莊子相齊宣公。",
  "s0122": "宣公四十三年，伐晉，毀黃城，圍陽狐。",
  "s0123": "明年，伐魯、葛及安陵。",
  "s0124": "明年，取魯之一城。",
  "s0125": "莊子卒，子太公和立。",
  "s0126": "田太公相齊宣公。",
  "s0127": "宣公四十八年，取魯之城。",
  "s0128": "明年，宣公與鄭人會西城。",
  "s0129": "伐衛，取毋丘。",
  "s0130": "宣公五十一年卒，田會自廩丘反。",
  "s0131": "宣公卒，子康公貸立。",
  "s0132": "貸立十四年，淫於酒婦人，不聽政。",
  "s0133": "太公乃遷康公於海上，食一城，以奉其先祀。",
  "s0134": "明年，魯敗齊平陸。",
  "s0135": "齊侯太公和立二年，和卒，子桓公午立。",
  "s0136": "桓公午五年，秦、魏攻韓，韓求救於齊。",
  "s0137": "齊桓公召大臣而謀曰：「蚤救之孰與晚救之？」",
  "s0138": "騶忌曰：「不若勿救。」",
  "s0139": "段干朋曰：「不救，則韓且折而入於魏，不若救之。」",
  "s0140": "田臣思曰：「過矣君之謀也！",
  "s0141": "秦、魏攻韓、楚，趙必救之，是天以燕予齊也。」",
  "s0142": "桓公曰：「善」。",
  "s0143": "乃陰告韓使者而遣之。",
  "s0144": "韓自以為得齊之救，因與秦、魏戰。",
  "s0145": "楚、趙聞之，果起兵而救之。",
  "s0146": "齊因起兵襲燕國，取桑丘。",
  "s0147": "六年，救衛。",
  "s0148": "桓公卒，子威王因齊立。",
  "s0149": "是歲，故齊康公卒，絕無後，奉邑皆入田氏。",
  "s0150": "騶忌子以鼓琴見威王，威王說而捨之右室。",
  "s0151": "須臾，王鼓琴，騶忌子推戶入曰：「善哉鼓琴！」",
  "s0152": "王勃然不說，去琴按劍曰：「夫子見容未察，何以知其善也？」",
  "s0153": "騶忌子曰：「夫大弦濁以春溫者，君也；",
  "s0154": "小弦廉折以清者，相也；",
  "s0155": "攫之深，醳之愉者，政令也；",
  "s0156": "鈞諧以鳴，大小相益，回邪而不相害者，四時也：吾是以知其善也。」",
  "s0157": "王曰：「善語音。」",
  "s0158": "騶忌子曰：「何獨語音，夫治國家而弭人民皆在其中。」",
  "s0159": "王又勃然不說曰：「若夫語五音之紀，信未有如夫子者也。",
  "s0160": "若夫治國家而弭人民，又何為乎絲桐之閒？」",
  "s0161": "騶忌子曰：「夫大弦濁以春溫者，君也；",
  "s0162": "小弦廉折以清者，相也；",
  "s0163": "攫之深而捨之愉者，政令也；",
  "s0164": "鈞諧以鳴，大小相益，回邪而不相害者，四時也。",
  "s0165": "夫復而不亂者，所以治昌也；",
  "s0166": "連而徑者，所以存亡也：故曰琴音調而天下治。",
  "s0167": "夫治國家而弭人民者，無若乎五音者。」",
  "s0168": "王曰：「善。」",
  "s0169": "騶忌子見三月而受相印。",
  "s0170": "淳于髡見之曰：「善說哉！",
  "s0171": "髡有愚志，願陳諸前。」",
  "s0172": "騶忌子曰：「謹受教。」",
  "s0173": "淳于髡曰：「得全全昌，失全全亡。」",
  "s0174": "騶忌子曰：「謹受令，請謹毋離前。」",
  "s0175": "淳于髡曰：「狶膏棘軸，所以為滑也，然而不能運方穿。」",
  "s0176": "騶忌子曰：「謹受令，請謹事左右。」",
  "s0177": "淳于髡曰：「弓膠昔干，所以為合也，然而不能傅合疏罅。」",
  "s0178": "騶忌子曰：「謹受令，請謹自附於萬民。」",
  "s0179": "淳于髡曰：「狐裘雖敝，不可補以黃狗之皮。」",
  "s0180": "騶忌子曰：「謹受令，請謹擇君子，毋雜小人其閒。」",
  "s0181": "淳于髡曰：「大車不較，不能載其常任；",
  "s0182": "琴瑟不較，不能成其五音。」",
  "s0183": "騶忌子曰：「謹受令，請謹修法律而督姦吏。」",
  "s0184": "淳于髡說畢，趨出，至門，而面其仆曰：「是人者，吾語之微言五，其應我若響之應聲，是人必封不久矣。」",
  "s0185": "居朞，封以下邳，號曰成侯。",
  "s0186": "威王二十三年，與趙王會平陸。",
  "s0187": "二十四年，與魏王會田於郊。",
  "s0188": "魏王問曰：「王亦有寶乎？」",
  "s0189": "威王曰：「無有。」",
  "s0190": "梁王曰：「若寡人國小也，尚有徑寸之珠照車前後各十二乘者十枚，奈何以萬乘之國而無寶乎？」",
  "s0191": "威王曰：「寡人之所以為寶與王異。",
  "s0192": "吾臣有檀子者，使守南城，則楚人不敢為寇東取，泗上十二諸侯皆來朝。",
  "s0193": "吾臣有子者，使守高唐，則趙人不敢東漁於河。",
  "s0194": "吾吏有黔夫者，使守徐州，則燕人祭北門，趙人祭西門，徙而從者七千餘家。",
  "s0195": "吾臣有種首者，使備盜賊，則道不拾遺。",
  "s0196": "將以照千里，豈特十二乘哉！」",
  "s0197": "梁惠王慚，不懌而去。",
  "s0198": "二十六年，魏惠王圍邯鄲，趙求救於齊。",
  "s0199": "齊威王召大臣而謀曰：「救趙孰與勿救？」",
  "s0200": "騶忌子曰：「不如勿救。」",
  "s0201": "段干朋曰：「不救則不義，且不利。」",
  "s0202": "威王曰：「何也？」",
  "s0203": "對曰：「夫魏氏并邯鄲，其於齊何利哉？",
  "s0204": "且夫救趙而軍其郊，是趙不伐而魏全也。",
  "s0205": "故不如南攻襄陵以獘魏，邯鄲拔而乘魏之獘。」",
  "s0206": "威王從其計。",
  "s0207": "其後成侯騶忌與田忌不善，公孫閱謂成侯忌曰：「公何不謀伐魏，田忌必將。",
  "s0208": "戰勝有功，則公之謀中也；",
  "s0209": "戰不勝，非前死則後北，而命在公矣。」",
  "s0210": "於是成侯言威王，使田忌南攻襄陵。",
  "s0211": "十月，邯鄲拔，齊因起兵擊魏，大敗之桂陵。",
  "s0212": "于是齊最彊于諸侯，自稱為王，以令天下。",
  "s0213": "三十三年，殺其大夫牟辛。",
  "s0214": "三十五年，公孫閱又謂成侯忌曰：「公何不令人操十金卜於市，曰『我田忌之人也。",
  "s0215": "吾三戰而三勝，聲威天下。",
  "s0216": "欲為大事，亦吉乎不吉乎』？」",
  "s0217": "卜者出，因令人捕為之卜者，驗其辭於王之所。",
  "s0218": "田忌聞之，因率其徒襲攻臨淄，求成侯，不勝而奔。",
  "s0219": "三十六年，威王卒，子宣王辟彊立。",
  "s0220": "二年，魏伐趙。",
  "s0221": "趙與韓親，共擊魏。",
  "s0222": "趙不利，戰於南梁。",
  "s0223": "宣王召田忌復故位。",
  "s0224": "韓氏請救於齊。",
  "s0225": "宣王召大臣而謀曰：「蚤救孰與晚救？」",
  "s0226": "騶忌子曰：「不如勿救。」",
  "s0227": "田忌曰：「弗救，則韓且折而入於魏，不如蚤救之。」",
  "s0228": "孫子曰：「夫韓、魏之兵未獘而救之，是吾代韓受魏之兵，顧反聽命於韓也。",
  "s0229": "且魏有破國之志，韓見亡，必東面而愬於齊矣。",
  "s0230": "吾因深結韓之親而晚承魏之獘，則可重利而得尊名也。」",
  "s0231": "宣王曰：「善。」",
  "s0232": "乃陰告韓之使者而遣之。",
  "s0233": "韓因恃齊，五戰不勝，而東委國於齊。",
  "s0234": "齊因起兵，使田忌、田嬰將，孫子為（帥）［師］，救韓、趙以擊魏，大敗之馬陵，殺其將龐涓，虜魏太子申。",
  "s0235": "其後三晉之王皆因田嬰朝齊王於博望，盟而去。",
  "s0236": "七年，與魏王會平阿南。",
  "s0237": "明年，復會甄。",
  "s0238": "魏惠王卒。",
  "s0239": "明年，與魏襄王會徐州，諸侯相王也。",
  "s0240": "十年，楚圍我徐州。",
  "s0241": "十一年，與魏伐趙，趙決河水灌齊、魏，兵罷。",
  "s0242": "十八年，宣王喜文學游說之士，自如騶衍、淳于髡、田駢、接子、慎到、環淵之徒七十六人，皆賜列第，為上大夫，不治而議論。",
  "s0243": "是以齊稷下學士復盛，且數百千人。",
  "s0244": "十九年，宣王卒，子湣王地立。",
  "s0245": "十二年，攻魏。",
  "s0246": "楚圍雍氏，秦敗屈丐。",
  "s0247": "蘇代謂田軫曰：「臣願有謁於公，其為事甚完，使楚利公，成為福，不成亦為福。",
  "s0248": "今者臣立於門，客有言曰魏王謂韓馮、張儀曰：『煮棗將拔，齊兵又進，子來救寡人則可矣；",
  "s0249": "不救寡人，寡人弗能拔。』",
  "s0250": "此特轉辭也。",
  "s0251": "秦、韓之兵毋東，旬餘，則魏氏轉韓從秦，秦逐張儀，交臂而事齊楚，此公之事成也。」",
  "s0252": "田軫曰：「柰何使無東？」",
  "s0253": "對曰：「韓馮之救魏之辭，必不謂韓王曰『馮以為魏』，必曰『馮將以秦韓之兵東卻齊宋，馮因摶三國之兵，乘屈丐之獘，南割於楚，故地必盡得之矣』。",
  "s0254": "張儀救魏之辭，必不謂秦王曰『儀以為魏』，必曰『儀且以秦韓之兵東距齊宋，儀將摶三國之兵，乘屈丐之獘，南割於楚，名存亡國，實伐三川而歸，此王業也』。",
  "s0255": "公令楚王與韓氏地，使秦制和，謂秦王曰『請與韓地，而王以施三川，韓氏之兵不用而得地於楚』。",
  "s0256": "韓馮之東兵之辭且謂秦何？",
  "s0257": "曰『秦兵不用而得三川，伐楚韓以窘魏，魏氏不敢東，是孤齊也』。",
  "s0258": "張儀之東兵之辭且謂何？",
  "s0259": "曰『秦韓欲地而兵有案，聲威發於魏，魏氏之欲不失齊楚者有資矣』。",
  "s0260": "魏氏轉秦韓爭事齊楚，楚王欲而無與地，公令秦韓之兵不用而得地，有一大德也。",
  "s0261": "秦韓之王劫於韓馮、張儀而東兵以徇服魏，公常執左券以責於秦韓，此其善於公而惡張子多資矣。」",
  "s0262": "十三年，秦惠王卒。",
  "s0263": "二十三年，與秦擊敗楚於重丘。",
  "s0264": "二十四年，秦使涇陽君質於齊。",
  "s0265": "二十五年，歸涇陽君于秦。",
  "s0266": "孟嘗君薛文入秦，即相秦。",
  "s0267": "文亡去。",
  "s0268": "二十六年，齊與韓魏共攻秦，至函谷軍焉。",
  "s0269": "二十八年，秦與韓河外以和，兵罷。",
  "s0270": "二十九年，趙殺其主父。",
  "s0271": "齊佐趙滅中山。",
  "s0272": "三十六年，王為東帝，秦昭王為西帝。",
  "s0273": "蘇代自燕來，入齊，見於章華東門。",
  "s0274": "齊王曰：「嘻，善，子來！",
  "s0275": "秦使魏冉致帝，子以為何如？」",
  "s0276": "對曰：「王之問臣也卒，而患之所從來微，願王受之而勿備稱也。",
  "s0277": "秦稱之，天下安之，王乃稱之，無後也。",
  "s0278": "且讓爭帝名，無傷也。",
  "s0279": "秦稱之，天下惡之，王因勿稱，以收天下，此大資也。",
  "s0280": "且天下立兩帝，王以天下為尊齊乎？",
  "s0281": "尊秦乎？」",
  "s0282": "王曰：「尊秦。」",
  "s0283": "曰：「釋帝，天下愛齊乎？",
  "s0284": "愛秦乎？」",
  "s0285": "王曰：「愛齊而憎秦。」",
  "s0286": "曰：「兩帝立約伐趙，孰與伐桀宋之利？」",
  "s0287": "王曰：「伐桀宋利。」",
  "s0288": "對曰：「夫約鈞，然與秦為帝而天下獨尊秦而輕齊，釋帝則天下愛齊而憎秦，伐趙不如伐桀宋之利，故願王明釋帝以收天下，倍約賓秦，無爭重，而王以其閒舉宋。",
  "s0289": "夫有宋，衛之陽地危；",
  "s0290": "有濟西，趙之阿東國危；",
  "s0291": "有淮北，楚之東國危；",
  "s0292": "有陶、平陸，梁門不開。",
  "s0293": "釋帝而貸之以伐桀宋之事，國重而名尊，燕楚所以形服，天下莫敢不聽，此湯武之舉也。",
  "s0294": "敬秦以為名，而後使天下憎之，此所謂以卑為尊者也。",
  "s0295": "願王孰慮之。」",
  "s0296": "於是齊去帝復為王，秦亦去帝位。",
  "s0297": "三十八年，伐宋。",
  "s0298": "秦昭王怒曰：「吾愛宋與愛新城、陽晉同。",
  "s0299": "韓聶與吾友也，而攻吾所愛，何也？」",
  "s0300": "蘇代為齊謂秦王曰：「韓聶之攻宋，所以為王也。",
  "s0301": "齊彊，輔之以宋，楚魏必恐，恐必西事秦，是王不煩一兵，不傷一士，無事而割安邑也，此韓聶之所禱於王也。」",
  "s0302": "秦王曰：「吾患齊之難知。",
  "s0303": "一從一衡，其說何也？」",
  "s0304": "對曰：「天下國令齊可知乎？",
  "s0305": "齊以攻宋，其知事秦以萬乘之國自輔，不西事秦則宋治不安。",
  "s0306": "中國白頭游敖之士皆積智欲離齊秦之交，伏式結軼西馳者，未有一人言善齊者也，伏式結軼東馳者，未有一人言善秦者也。",
  "s0307": "何則？",
  "s0308": "皆不欲齊秦之合也。",
  "s0309": "何晉楚之智而齊秦之愚也！",
  "s0310": "晉楚合必議齊秦，齊秦合必圖晉楚，請以此決事。」",
  "s0311": "秦王曰：「諾。」",
  "s0312": "於是齊遂伐宋，宋王出亡，死於溫。",
  "s0313": "齊南割楚之淮北，西侵三晉，欲以并周室，為天子。",
  "s0314": "泗上諸侯鄒魯之君皆稱臣，諸侯恐懼。",
  "s0315": "三十九年，秦來伐，拔我列城九。",
  "s0316": "四十年，燕、秦、楚、三晉合謀，各出銳師以伐，敗我濟西。",
  "s0317": "王解而卻。",
  "s0318": "燕將樂毅遂入臨淄，盡取齊之寶藏器。",
  "s0319": "湣王出亡，之衛。",
  "s0320": "衛君辟宮捨之，稱臣而共具。",
  "s0321": "湣王不遜，衛人侵之。",
  "s0322": "湣王去，走鄒、魯，有驕色，鄒、魯君弗內，遂走莒。",
  "s0323": "楚使淖齒將兵救齊，因相齊湣王。",
  "s0324": "淖齒遂殺湣王而與燕共分齊之侵地鹵器。",
  "s0325": "湣王之遇殺，其子法章變名姓為莒太史敫家庸。",
  "s0326": "太史敫女奇法章狀貌，以為非恒人，憐而常竊衣食之，而與私通焉。",
  "s0327": "淖齒既以去莒，莒中人及齊亡臣相聚求湣王子，欲立之。",
  "s0328": "法章懼其誅己也，久之，乃敢自言「我湣王子也」。",
  "s0329": "於是莒人共立法章，是為襄王。",
  "s0330": "以保莒城而布告齊國中：「王已立在莒矣。」",
  "s0331": "襄王既立，立太史氏女為王后，是為君王后，生子建。",
  "s0332": "太史敫曰：「女不取媒因自嫁，非吾種也，汙吾世。」",
  "s0333": "終身不睹君王后。",
  "s0334": "君王后賢，不以不睹故失人子之禮。",
  "s0335": "襄王在莒五年，田單以即墨攻破燕軍，迎襄王於莒，入臨菑。",
  "s0336": "齊故地盡復屬齊。",
  "s0337": "齊封田單為安平君。",
  "s0338": "十四年，秦擊我剛壽。",
  "s0339": "十九年，襄王卒，子建立。",
  "s0340": "王建立六年，秦攻趙，齊楚救之。",
  "s0341": "秦計曰：「齊楚救趙，親則退兵，不親遂攻之。」",
  "s0342": "趙無食，請粟於齊，齊不聽。",
  "s0343": "周子曰：「不如聽之以退秦兵，不聽則秦兵不卻，是秦之計中而齊楚之計過也。",
  "s0344": "且趙之於齊楚，捍蔽也，猶齒之有脣也，脣亡則齒寒。",
  "s0345": "今日亡趙，明日患及齊楚。",
  "s0346": "且救趙之務，宜若奉漏甕沃焦釜也。",
  "s0347": "夫救趙，高義也；",
  "s0348": "卻秦兵，顯名也。",
  "s0349": "義救亡國，威卻彊秦之兵，不務為此而務愛粟，為國計者過矣。」",
  "s0350": "齊王弗聽。",
  "s0351": "秦破趙於長平四十餘萬，遂圍邯鄲。",
  "s0352": "十六年，秦滅周。",
  "s0353": "君王后卒。",
  "s0354": "二十三年，秦置東郡。",
  "s0355": "二十八年，王入朝秦，秦王政置酒咸陽。",
  "s0356": "三十五年，秦滅韓。",
  "s0357": "三十七年，秦滅趙。",
  "s0358": "三十八年，燕使荊軻刺秦王，秦王覺，殺軻。",
  "s0359": "明年，秦破燕，燕王亡走遼東。",
  "s0360": "明年，秦滅魏，秦兵次於歷下。",
  "s0361": "四十二年，秦滅楚。",
  "s0362": "明年，虜代王嘉，滅燕王喜。",
  "s0363": "四十四年，秦兵擊齊。",
  "s0364": "齊王聽相后勝計，不戰，以兵降秦。",
  "s0365": "秦虜王建，遷之共。",
  "s0366": "遂滅齊為郡。",
  "s0367": "天下壹并於秦，秦王政立號為皇帝。",
  "s0368": "始，君王后賢，事秦謹，與諸侯信，齊亦東邊海上，秦日夜攻三晉、燕、楚，五國各自救於秦，以故王建立四十餘年不受兵。",
  "s0369": "君王后死，后勝相齊，多受秦閒金，多使賓客入秦，秦又多予金，客皆為反閒，勸王去從朝秦，不修攻戰之備，不助五國攻秦，秦以故得滅五國。",
  "s0370": "五國已亡，秦兵卒入臨淄，民莫敢格者。",
  "s0371": "王建遂降，遷於共。",
  "s0372": "故齊人怨王建不蚤與諸侯合從攻秦，聽姦臣賓客以亡其國，歌之曰：「松耶柏耶？",
  "s0373": "住建共者客耶？」",
  "s0374": "疾建用客之不詳也。",
  "s0375": "太史公曰：蓋孔子晚而喜易。",
  "s0376": "易之為術，幽明遠矣，非通人達才孰能注意焉！",
  "s0377": "笔周太史之卦田敬仲完，占至十世之後；",
  "s0378": "及完奔齊，懿仲卜之亦云。",
  "s0379": "田乞及常所以比犯二君，專齊國之政，非必事勢之漸然也，蓋若遵厭兆祥云。"
}