{
  "s0598": "如星非星，如雲非雲，命曰歸邪。",
  "s0749": "天則有列宿，地則有州域。",
  "s0750": "三光者，陰陽之精，氣本在地，而聖人統理之。",
  "s0751": "幽厲以往，尚矣。",
  "s0752": "所見天變，皆國殊窟穴，家占物怪，以合時應，其文圖籍禨祥不法。",
  "s0753": "是以孔子論六經，紀異而說不書。",
  "s0754": "至天道命，不傳；",
  "s0755": "傳其人，不待告；",
  "s0756": "告非其人，雖言不著。",
  "s0757": "昔之傳天數者：高辛之前，重、黎；",
  "s0758": "於唐、虞，羲、和；",
  "s0759": "有夏，昆吾；",
  "s0760": "殷商，巫咸；",
  "s0761": "周室，史佚、萇弘；",
  "s0762": "於宋，子韋；",
  "s0763": "鄭則裨灶；",
  "s0764": "在齊，甘公；",
  "s0765": "楚，唐眛；",
  "s0766": "趙，尹皋；",
  "s0767": "魏，石申。",
  "s0768": "夫天運，三十歲一小變，百年中變，五百載大變；",
  "s0769": "三大變一紀，三紀而大備：此其大數也。",
  "s0770": "為國者必貴三五。",
  "s0771": "上下各千歲，然後天人之際續備。",
  "s0772": "太史公推古天變，未有可考于今者。",
  "s0773": "蓋略以春秋二百四十二年之閒，日蝕三十六，彗星三見，宋襄公時星隕如雨。",
  "s0774": "天子微，諸侯力政，五伯代興，更為主命，自是之後，眾暴寡，大并小。",
  "s0775": "秦、楚、吳、越，夷狄也，為彊伯。",
  "s0776": "田氏篡齊，三家分晉，并為戰國。",
  "s0777": "爭於攻取，兵革更起，城邑數屠，因以饑饉疾疫焦苦，臣主共憂患，其察禨祥候星氣尤急。",
  "s0778": "近世十二諸侯七國相王，言從衡者繼踵，而皋、唐、甘、石因時務論其書傳，故其占驗淩雜米鹽。",
  "s0779": "二十八舍主十二州，斗秉兼之，所從來久矣。",
  "s0780": "秦之疆也，候在太白，占於狼、弧。",
  "s0781": "吳、楚之疆，候在熒惑，占於鳥衡。",
  "s0782": "燕、齊之疆，候在辰星，占於虛、危。",
  "s0783": "宋、鄭之疆，候在歲星，占於房、心。",
  "s0784": "晉之疆，亦候在辰星，占於參罰。",
  "s0785": "及秦并吞三晉、燕、代，自河山以南者中國。",
  "s0786": "中國於四海內則在東南，為陽；",
  "s0787": "陽則日、歲星、熒惑、填星；",
  "s0788": "占於街南，畢主之。",
  "s0789": "其西北則胡、貉、月氏諸衣旃裘引弓之民，為陰；",
  "s0790": "陰則月、太白、辰星；",
  "s0791": "占於街北，昴主之。",
  "s0792": "故中國山川東北流，其維，首在隴、蜀，尾沒于勃、碣。",
  "s0793": "是以秦、晉好用兵，復占太白，太白主中國；",
  "s0794": "而胡、貉數侵掠，獨占辰星，辰星出入躁疾，常主夷狄：其大經也。",
  "s0795": "此更為客主人。",
  "s0796": "熒惑為孛，外則理兵，內則理政。",
  "s0797": "故曰「雖有明天子，必視熒惑所在」。",
  "s0798": "諸侯更彊，時菑異記，無可錄者。",
  "s0799": "秦始皇之時，十五年彗星四見，久者八十日，長或竟天。",
  "s0800": "其後秦遂以兵滅六王，并中國，外攘四夷，死人如亂麻，因以張楚并起，三十年之閒兵相駘藉，不可勝數。",
  "s0801": "自蚩尤以來，未嘗若斯也。",
  "s0802": "項羽救鉅鹿，枉矢西流，山東遂合從諸侯，西坑秦人，誅屠咸陽。",
  "s0803": "漢之興，五星聚于東井。",
  "s0804": "平城之圍，月暈參、畢七重。",
  "s0805": "諸呂作亂，日蝕，晝晦。",
  "s0806": "吳楚七國叛逆，彗星數丈，天狗過梁野；",
  "s0807": "及兵起，遂伏尸流血其下。",
  "s0808": "元光、元狩，蚩尤之旗再見，長則半天。",
  "s0809": "其後京師師四出，誅夷狄者數十年，而伐胡尤甚。",
  "s0810": "越之亡，熒惑守鬬；",
  "s0811": "朝鮮之拔，星茀于河戍；",
  "s0812": "兵征大宛，星茀招搖：此其犖犖大者。",
  "s0813": "若至委曲小變，不可勝道。",
  "s0814": "由是觀之，未有不先形見而應隨之者也。",
  "s0815": "夫自漢之為天數者，星則唐都，氣則王朔，占歲則魏鮮。",
  "s0816": "故甘、石歷五星法，唯獨熒惑有反逆行；",
  "s0817": "逆行所守，及他星逆行，日月薄蝕，皆以為占。",
  "s0818": "余觀史記，考行事，百年之中，五星無出而不反逆行，反逆行，嘗盛大而變色；",
  "s0819": "日月薄蝕，行南北有時：此其大度也。",
  "s0820": "故紫宮、房心、權衡、咸池、虛危列宿部星，此天之五官坐位也，為經，不移徙，大小有差，闊狹有常。",
  "s0821": "水、火、金、木、填星，此五星者，天之五佐，為［經］緯，見伏有時，所過行贏縮有度。"
}