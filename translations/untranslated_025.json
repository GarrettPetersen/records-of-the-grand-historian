{
  "s0001": "王者制事立法，物度軌則，壹稟於六律，六律為萬事根本焉。",
  "s0002": "其於兵械尤所重，故云「望敵知吉凶，聞聲效勝負」，百王不易之道也。",
  "s0003": "武王伐紂，吹律聽聲，推孟春以至于季冬，殺氣相并，而音尚宮。",
  "s0004": "同聲相從，物之自然，何足怪哉？",
  "s0005": "兵者，聖人所以討彊暴，平亂世，夷險阻，救危殆。",
  "s0006": "自含（血）［齒］戴角之獸見犯則校，而況於人懷好惡喜怒之氣？",
  "s0007": "喜則愛心生，怒則毒螫加，情性之理也。",
  "s0008": "昔黃帝有涿鹿之戰，以定火災；",
  "s0009": "顓頊有共工之陳，以平水害；",
  "s0010": "成湯有南巢之伐，以殄夏亂。",
  "s0011": "遞興遞廢，勝者用事，所受於天也。",
  "s0012": "自是之後，名士迭興，晉用咎犯，而齊用王子，吳用孫武，申明軍約，賞罰必信，卒伯諸侯，兼列邦土，雖不及三代之誥誓，然身寵君尊，當世顯揚，可不謂榮焉？",
  "s0013": "豈與世儒闇於大較，不權輕重，猥云德化，不當用兵，大至君辱失守，小乃侵犯削弱，遂執不移等哉！",
  "s0014": "笔教笞不可廢於家，刑罰不可捐於國，誅伐不可偃於天下，用之有巧拙，行之有逆順耳。",
  "s0015": "夏桀、殷紂手搏豺狼，足追四馬，勇非微也；",
  "s0016": "百戰克勝，諸侯懾服，權非輕也。",
  "s0017": "秦二世宿軍無用之地，連兵於邊陲，力非弱也；",
  "s0018": "結怨匈奴，絓禍於越，勢非寡也。",
  "s0019": "及其威盡勢極，閭巷之人為敵國，咎生窮武之不知足，甘得之心不息也。",
  "s0020": "高祖有天下，三邊外畔；",
  "s0021": "大國之王雖稱蕃輔，臣節未盡。",
  "s0022": "會高祖厭苦軍事，亦有蕭、張之謀，故偃武一休息，羈縻不備。",
  "s0023": "歷至孝文即位，將軍陳武等議曰：「南越、朝鮮自全秦時內屬為臣子，後且擁兵阻阸，選蠕觀望。",
  "s0024": "高祖時天下新定，人民小安，未可復興兵。",
  "s0025": "今陛下仁惠撫百姓，恩澤加海內，宜及士民樂用，征討逆黨，以一封疆。」",
  "s0026": "孝文曰：「朕能任衣冠，念不到此。",
  "s0027": "會呂氏之亂，功臣宗室共不羞恥，誤居正位，常戰戰慄慄，恐事之不終。",
  "s0028": "且兵凶器，雖克所願，動亦秏病，謂百姓遠方何？",
  "s0029": "又先帝知勞民不可煩，故不以為意。",
  "s0030": "朕豈自謂能？",
  "s0031": "今匈奴內侵，軍吏無功，邊民父子荷兵日久，朕常為動心傷痛，無日忘之。",
  "s0032": "今未能銷距，願且堅邊設候，結和通使，休寧北陲，為功多矣。",
  "s0033": "且無議軍。」",
  "s0034": "故百姓無內外之繇，得息肩於田畝，天下殷富，粟至十餘錢，鳴雞吠狗，煙火萬里，可謂和樂者乎！",
  "s0035": "太史公曰：文帝時，會天下新去湯火，人民樂業，因其欲然，能不擾亂，故百姓遂安。",
  "s0036": "自年六七十翁亦未嘗至市井，游敖嬉戲如小兒狀。",
  "s0037": "孔子所稱有德君子者邪！",
  "s0038": "《書》曰［七正］，二十八舍。",
  "s0039": "律歷，天所以通五行八正之氣，天所以成孰萬物也。",
  "s0040": "舍者，日月所舍。",
  "s0041": "舍者，舒氣也。",
  "s0042": "不周風居西北，主殺生。",
  "s0043": "東壁居不周風東，主辟生氣而東之。",
  "s0044": "至於營室。",
  "s0045": "營室者，主營胎陽氣而產之。",
  "s0046": "東至于危。",
  "s0047": "危，垝也。",
  "s0048": "言陽氣之（危）垝，故曰危。",
  "s0049": "十月也，律中應鐘。",
  "s0050": "應鐘者，陽氣之應，不用事也。",
  "s0051": "其於十二子為亥。",
  "s0052": "亥者，該也。",
  "s0053": "言陽氣藏於下，故該也。",
  "s0054": "廣莫風居北方。",
  "s0055": "廣莫者，言陽氣在下，陰莫陽廣大也，故曰廣莫。",
  "s0056": "東至於虛。",
  "s0057": "虛者，能實能虛，言陽氣冬則宛藏於虛，日冬至則一陰下藏，一陽上舒，故曰虛。",
  "s0058": "東至于須女。",
  "s0059": "言萬物變動其所，陰陽氣未相離，尚相［如］胥［如］也，故曰須女。",
  "s0060": "十一月也，律中黃鐘。",
  "s0061": "黃鐘者，陽氣踵黃泉而出也。",
  "s0062": "其於十二子為子。",
  "s0063": "子者，滋也；",
  "s0064": "滋者，言萬物滋於下也。",
  "s0065": "其於十母為壬癸。",
  "s0066": "壬之為言任也，言陽氣任養萬物於下也。",
  "s0067": "癸之為言揆也，言萬物可揆度，故曰癸。",
  "s0068": "東至牽牛。",
  "s0069": "牽牛者，言陽氣牽引萬物出之也。",
  "s0070": "牛者，冒也，言地雖凍，能冒而生也。",
  "s0071": "牛者，耕植種萬物也。",
  "s0072": "東至於建星。",
  "s0073": "建星者，建諸生也。",
  "s0074": "十二月也，律中大呂。",
  "s0075": "大呂者。",
  "s0076": "其於十二子為醜。",
  "s0077": "條風居東北，主出萬物。",
  "s0078": "條之言條治萬物而出之，故曰條風。",
  "s0079": "南至於箕。",
  "s0080": "箕者，言萬物根棋，故曰箕。",
  "s0081": "正月也，律中泰蔟。",
  "s0082": "泰蔟者，言萬物蔟生也，故曰泰蔟。",
  "s0083": "其於十二子為寅。",
  "s0084": "寅言萬物始生螾然也，故曰寅。",
  "s0085": "南至於尾，言萬物始生如尾也。",
  "s0086": "南至於心，言萬物始生有華心也。",
  "s0087": "南至於房。",
  "s0088": "房者，言萬物門戶也，至于門則出矣。",
  "s0089": "明庶風居東方。",
  "s0090": "明庶者，明眾物盡出也。",
  "s0091": "二月也，律中夾鐘。",
  "s0092": "夾鐘者，言陰陽相夾廁也。",
  "s0093": "其於十二子為卯。",
  "s0094": "卯之為言茂也，言萬物茂也。",
  "s0095": "其於十母為甲乙。",
  "s0096": "甲者，言萬物剖符甲而出也；",
  "s0097": "乙者，言萬物生軋軋也。",
  "s0098": "南至于氐者。",
  "s0099": "氐者，言萬物皆至也。",
  "s0100": "南至於亢。",
  "s0101": "亢者，言萬物亢見也。",
  "s0102": "南至于角。",
  "s0103": "角者，言萬物皆有枝格如角也。",
  "s0104": "三月也，律中姑洗。",
  "s0105": "姑洗者，言萬物洗生。",
  "s0106": "其於十二子為辰。",
  "s0107": "辰者，言萬物之蜄也。",
  "s0108": "清明風居東南維，主風吹萬物而西之。",
  "s0109": "［至於］軫。",
  "s0110": "軫者，言萬物益大而軫軫然。",
  "s0111": "西至於翼。",
  "s0112": "翼者，言萬物皆有羽翼也。",
  "s0113": "四月也，律中中呂。",
  "s0114": "中呂者，言萬物盡旅而西行也。",
  "s0115": "其於十二子為巳。",
  "s0116": "巳者，言陽氣之已盡也。",
  "s0117": "西至于七星。",
  "s0118": "七星者，陽數成於七，故曰七星。",
  "s0119": "西至于張。",
  "s0120": "張者，言萬物皆張也。",
  "s0121": "西至于注。",
  "s0122": "注者，言萬物之始衰，陽氣下注，故曰注。",
  "s0123": "五月也，律中蕤賓。",
  "s0124": "蕤賓者，言陰氣幼少，故曰蕤；",
  "s0125": "痿陽不用事，故曰賓。",
  "s0126": "景風居南方。",
  "s0127": "景者，言陽氣道竟，故曰景風。",
  "s0128": "其於十二子為午。",
  "s0129": "午者，陰陽交，故曰午。",
  "s0130": "其於十母為丙丁。",
  "s0131": "丙者，言陽道著明，故曰丙；",
  "s0132": "丁者，言萬物之丁壯也，故曰丁。",
  "s0133": "西至于弧。",
  "s0134": "弧者，言萬物之吳落且就死也。",
  "s0135": "西至于狼。",
  "s0136": "狼者，言萬物可度量，斷萬物，故曰狼。",
  "s0137": "涼風居西南維，主地。",
  "s0138": "地者，沈奪萬物氣也。",
  "s0139": "六月也，律中林鐘。",
  "s0140": "林鐘者，言萬物就死氣林林然。",
  "s0141": "其於十二子為未。",
  "s0142": "未者，言萬物皆成，有滋味也。",
  "s0143": "北至於罰。",
  "s0144": "罰者，言萬物氣奪可伐也。",
  "s0145": "北至於參。",
  "s0146": "參言萬物可參也，故曰參。",
  "s0147": "七月也，律中夷則。",
  "s0148": "夷則，言陰氣之賊萬物也。",
  "s0149": "其於十二子為申。",
  "s0150": "申者，言陰用事，申賊萬物，故曰申。",
  "s0151": "北至於濁。",
  "s0152": "濁者，觸也，言萬物皆觸死也，故曰濁。",
  "s0153": "北至於留。",
  "s0154": "留者，言陽氣之稽留也，故曰留。",
  "s0155": "八月也，律中南呂。",
  "s0156": "南呂者，言陽氣之旅入藏也。",
  "s0157": "其於十二子為酉。",
  "s0158": "酉者，萬物之老也，故曰酉。",
  "s0159": "閶闔風居西方。",
  "s0160": "閶者，倡也；",
  "s0161": "闔者，藏也。",
  "s0162": "言陽氣道萬物，闔黃泉也。",
  "s0163": "其於十母為庚辛。",
  "s0164": "庚者，言陰氣庚萬物，故曰庚；",
  "s0165": "辛者，言萬物之辛生，故曰辛。",
  "s0166": "北至於胃。",
  "s0167": "胃者，言陽氣就藏，皆胃胃也。",
  "s0168": "北至於婁。",
  "s0169": "婁者，呼萬物且內之也。",
  "s0170": "北至於奎。",
  "s0171": "奎者，主毒螫殺萬物也，奎而藏之。",
  "s0172": "九月也，律中無射。",
  "s0173": "無射者，陰氣盛用事，陽氣無餘也，故曰無射。",
  "s0174": "其於十二子為戌。",
  "s0175": "戌者，言萬物盡滅，故曰戌。",
  "s0176": "律數：九九八十一以為宮。",
  "s0177": "三分去一，五十四以為徵。",
  "s0178": "三分益一，七十二以為商。",
  "s0179": "三分去一，四十八以為羽。",
  "s0180": "三分益一，六十四以為角。",
  "s0181": "黃鐘長八寸七分一，宮。",
  "s0182": "大呂長七寸五分三分（一）［二］。",
  "s0183": "太蔟長七寸（七）［十］分二，角。",
  "s0184": "夾鐘長六寸（一）［七］分三分一。",
  "s0185": "姑洗長六寸（七）［十］分四，羽。",
  "s0186": "仲呂長五寸九分三分二，徵。",
  "s0187": "蕤賓長五寸六分三分（一）［二］。",
  "s0188": "林鐘長五寸（七）［十］分四，角。",
  "s0189": "夷則長五寸［四分］三分二，商。",
  "s0190": "南呂長四寸（七）［十］分八，徵。",
  "s0191": "無射長四寸四分三分二。",
  "s0192": "應鐘長四寸二分三分二，羽。",
  "s0193": "生鐘分：子一分。",
  "s0194": "丑三分二。",
  "s0195": "寅九分八。",
  "s0196": "卯二十七分十六。",
  "s0197": "辰八十一分六十四。",
  "s0198": "巳二百四十三分一百二十八。",
  "s0199": "午七百二十九分五百一十二。",
  "s0200": "未二千一百八十七分一千二十四。",
  "s0201": "申六千五百六十一分四千九十六。",
  "s0202": "酉一萬九千六百八十三分八千一百九十二。",
  "s0203": "戌五萬九千四十九分三萬二千七百六十八。",
  "s0204": "亥十七萬七千一百四十七分六萬五千五百三十六。",
  "s0205": "生黃鐘術曰：以下生者，倍其實，三其法。",
  "s0206": "以上生者，四其實，三其法。",
  "s0207": "上九，商八，羽七，角六，宮五，徵九。",
  "s0208": "置一而九三之以為法。",
  "s0209": "實如法，得長一寸。",
  "s0210": "凡得九寸，命曰「黃鐘之宮」。",
  "s0211": "故曰音始於宮，窮於角；",
  "s0212": "數始於一，終於十，成於三；",
  "s0213": "氣始於冬至，周而復生。",
  "s0214": "神生於無，形成於有，形然後數，形而成聲，故曰神使氣，氣就形。",
  "s0215": "形理如類有可類。",
  "s0216": "或未形而未類，或同形而同類，類而可班，類而可識。",
  "s0217": "聖人知天地識之別，故從有以至未有，以得細若氣，微若聲。",
  "s0218": "然聖人因神而存之，雖妙必效情，核其華道者明矣。",
  "s0219": "非有聖心以乘聰明，孰能存天地之神而成形之情哉？",
  "s0220": "神者，物受之而不能知（及）其去來，故聖人畏而欲存之。",
  "s0221": "唯欲存之，神之亦存。",
  "s0222": "其欲存之者，故莫貴焉。",
  "s0223": "太史公曰：（故）［在］旋璣玉衡以齊七政，即天地二十八宿。",
  "s0224": "十母，十二子，鐘律調自上古。",
  "s0225": "建律運歷造日度，可據而度也。",
  "s0226": "合符節，通道德，即從斯之謂也。"
}