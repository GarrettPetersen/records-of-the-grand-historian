{
  "s0102": "桓子詐之，得脫。",
  "s0103": "定公九年，陽虎不勝，奔于齊。",
  "s0104": "是時孔子年五十。",
  "s0105": "公山不狃以費畔季氏，使人召孔子。",
  "s0106": "孔子循道彌久，溫溫無所試，莫能己用，曰：「蓋周文武起豐鎬而王，今費雖小，儻庶幾乎！」",
  "s0107": "欲往。",
  "s0108": "子路不說，止孔子。",
  "s0109": "孔子曰：「夫召我者豈徒哉？",
  "s0110": "如用我，其為東周乎！」",
  "s0111": "然亦卒不行。",
  "s0112": "其後定公以孔子為中都宰，一年，四方皆則之。",
  "s0113": "由中都宰為司空，由司空為大司寇。",
  "s0114": "定公十年春，及齊平。",
  "s0115": "夏，齊大夫黎鉏言於景公曰：「魯用孔丘，其勢危齊。」",
  "s0116": "乃使使告魯為好會，會於夾谷。",
  "s0117": "魯定公且以乘車好往。",
  "s0118": "孔子攝相事，曰：「臣聞有文事者必有武備，有武事者必有文備。",
  "s0119": "古者諸侯出疆，必具官以從。",
  "s0120": "請具左右司馬。」",
  "s0121": "定公曰：「諾。」",
  "s0122": "具左右司馬。",
  "s0123": "會齊侯夾谷，為壇位，土階三等，以會遇之禮相見，揖讓而登。",
  "s0124": "獻酬之禮畢，齊有司趨而進曰：「請奏四方之樂。」",
  "s0125": "景公曰：「諾。」",
  "s0126": "於是旍旄羽袚矛戟劍撥鼓噪而至。",
  "s0127": "孔子趨而進，歷階而登，不盡一等，舉袂而言曰：「吾兩君為好會，夷狄之樂何為於此！",
  "s0128": "請命有司！」",
  "s0129": "有司卻之，不去，則左右視晏子與景公。",
  "s0130": "景公心怍，麾而去之。",
  "s0131": "有頃，齊有司趨而進曰：「請奏宮中之樂。」",
  "s0132": "景公曰：「諾。」",
  "s0133": "優倡侏儒為戲而前。",
  "s0134": "孔子趨而進，歷階而登，不盡一等，曰：「匹夫而營惑諸侯者罪當誅！",
  "s0135": "請命有司！」",
  "s0136": "有司加法焉，手足異處。",
  "s0137": "景公懼而動，知義不若，歸而大恐，告其群臣曰：「魯以君子之道輔其君，而子獨以夷狄之道教寡人，使得罪於魯君，為之奈何？」",
  "s0138": "有司進對曰：「君子有過則謝以質，小人有過則謝以文。",
  "s0139": "君若悼之，則謝以質。」",
  "s0140": "於是齊侯乃歸所侵魯之鄆、汶陽、龜陰之田以謝過。",
  "s0141": "定公十三年夏，孔子言於定公曰：「臣無藏甲，大夫毋百雉之城。」",
  "s0142": "使仲由為季氏宰，將墮三都。",
  "s0143": "於是叔孫氏先墮郈。",
  "s0144": "季氏將墮費，公山不狃、叔孫輒率費人襲魯。",
  "s0145": "公與三子入于季氏之宮，登武子之臺。",
  "s0146": "費人攻之，弗克，入及公側。",
  "s0147": "孔子命申句須、樂頎下伐之，費人北。",
  "s0148": "國人追之，敗諸姑蔑。",
  "s0149": "二子奔齊，遂墮費。",
  "s0150": "將墮成，公斂處父謂孟孫曰：「墮成，齊人必至于北門。",
  "s0151": "且成，孟氏之保鄣，無成是無孟氏也。",
  "s0152": "我將弗墮。」",
