{
  "s0001": "項籍者，下相人也，字羽。",
  "s0002": "初起時，年二十四。",
  "s0003": "其季父項梁，梁父即楚將項燕，為秦將王翦所戮者也。",
  "s0004": "項氏世世為楚將，封於項，故姓項氏。",
  "s0005": "項籍少時，學書不成，去學劍，又不成。",
  "s0006": "項梁怒之。",
  "s0007": "籍曰：「書足以記名姓而已。",
  "s0008": "劍一人敵，不足學，學萬人敵。」",
  "s0009": "於是項梁乃教籍兵法，籍大喜，略知其意，又不肯竟學。",
  "s0010": "項梁嘗有櫟陽逮，乃請蘄獄掾曹咎書抵櫟陽獄掾司馬欣，以故事得已。",
  "s0011": "項梁殺人，與籍避仇於吳中。",
  "s0012": "吳中賢士大夫皆出項梁下。",
  "s0013": "每吳中有大繇役及喪，項梁常為主辦，陰以兵法部勒賓客及子弟，以是知其能。",
  "s0014": "秦始皇帝游會稽，渡浙江，梁與籍俱觀。",
  "s0015": "籍曰：「彼可取而代也。」",
  "s0016": "梁掩其口，曰：「毋妄言，族矣！」",
  "s0017": "梁以此奇籍。",
  "s0018": "籍長八尺餘，力能扛鼎，才氣過人，雖吳中子弟皆已憚籍矣。",
  "s0019": "秦二世元年七月，陳涉等起大澤中。",
  "s0020": "其九月，會稽守通謂梁曰：「江西皆反，此亦天亡秦之時也。",
  "s0021": "吾聞先即制人，後則為人所制。",
  "s0022": "吾欲發兵，使公及桓楚將。」",
  "s0023": "是時桓楚亡在澤中。",
  "s0024": "梁曰：「桓楚亡，人莫知其處，獨籍知之耳。」",
  "s0025": "梁乃出，誡籍持劍居外待。",
  "s0026": "梁復入，與守坐，曰：「請召籍，使受命召桓楚。」",
  "s0027": "守曰：「諾。」",
  "s0028": "梁召籍入。",
  "s0029": "須臾，梁眴籍曰：「可行矣！」",
  "s0030": "於是籍遂拔劍斬守頭。",
  "s0031": "項梁持守頭，佩其印綬。",
  "s0032": "門下大驚，擾亂，籍所擊殺數十百人。",
  "s0033": "一府中皆慴伏，莫敢起。",
  "s0034": "梁乃召故所知豪吏，諭以所為起大事，遂舉吳中兵。",
  "s0035": "使人收下縣，得精兵八千人。",
  "s0036": "梁部署吳中豪傑為校尉、候、司馬。",
  "s0037": "有一人不得用，自言於梁。",
  "s0038": "梁曰：「前時某喪使公主某事，不能辦，以此不任用公。」",
  "s0039": "眾乃皆伏。",
  "s0040": "於是梁為會稽守，籍為裨將，徇下縣。",
  "s0041": "廣陵人召平於是為陳王徇廣陵，未能下。",
  "s0042": "聞陳王敗走，秦兵又且至，乃渡江矯陳王命，拜梁為楚王上柱國。",
  "s0043": "曰：「江東已定，急引兵西擊秦。」",
  "s0044": "項梁乃以八千人渡江而西。",
  "s0045": "聞陳嬰已下東陽，使使欲與連和俱西。",
  "s0046": "陳嬰者，故東陽令史，居縣中，素信謹，稱為長者。",
  "s0047": "東陽少年殺其令，相聚數千人，欲置長，無適用，乃請陳嬰。",
  "s0048": "嬰謝不能，遂彊立嬰為長，縣中從者得二萬人。",
  "s0049": "少年欲立嬰便為王，異軍蒼頭特起。",
  "s0050": "陳嬰母謂嬰曰：「自我為汝家婦，未嘗聞汝先古之有貴者。",
  "s0051": "今暴得大名，不祥。",
  "s0052": "不如有所屬，事成猶得封侯，事敗易以亡，非世所指名也。」",
  "s0053": "嬰乃不敢為王。",
  "s0054": "謂其軍吏曰：「項氏世世將家，有名於楚。",
  "s0055": "今欲舉大事，將非其人，不可。",
  "s0056": "我倚名族，亡秦必矣。」",
  "s0057": "於是眾從其言，以兵屬項梁。",
  "s0058": "項梁渡淮，黥布、蒲將軍亦以兵屬焉。",
  "s0059": "凡六七萬人，軍下邳。",
  "s0060": "當是時，秦嘉已立景駒為楚王，軍彭城東，欲距項梁。",
  "s0061": "項梁謂軍吏曰：「陳王先首事，戰不利，未聞所在。",
  "s0062": "今秦嘉倍陳王而立景駒，逆無道。」",
  "s0063": "乃進兵擊秦嘉。",
  "s0064": "秦嘉軍敗走，追之至胡陵。",
  "s0065": "嘉還戰一日，嘉死，軍降。",
  "s0066": "景駒走死梁地。",
  "s0067": "項梁已并秦嘉軍，軍胡陵，將引軍而西。",
  "s0068": "章邯軍至栗，項梁使別將朱雞石、餘樊君與戰。",
  "s0069": "餘樊君死。",
  "s0070": "朱雞石軍敗，亡走胡陵。",
  "s0071": "項梁乃引兵入薛，誅雞石。",
  "s0072": "項梁前使項羽別攻襄城，襄城堅守不下。",
  "s0073": "已拔，皆阬之。",
  "s0074": "還報項梁。",
  "s0075": "項梁聞陳王定死，召諸別將會薛計事。",
  "s0076": "此時沛公亦起沛，往焉。",
  "s0077": "居鄛人范增，年七十，素居家，好奇計，往說項梁曰：「陳勝敗碧當。",
  "s0078": "夫秦滅六國，楚最無罪。",
  "s0079": "自懷王入秦不反，楚人憐之至今，故楚南公曰『楚雖三戶，亡秦必楚』也。",
  "s0080": "今陳勝首事，不立楚後而自立，其勢不長。",
  "s0081": "今君起江東，楚蜂午之將皆爭附君者，以君世世楚將，為能復立楚之後也。」",
  "s0082": "於是項梁然其言，乃求楚懷王孫心民閒，為人牧羊，立以為楚懷王，從民所望也。",
  "s0083": "陳嬰為楚上柱國，封五縣，與懷王都盱臺。",
  "s0084": "項梁自號為武信君。",
  "s0085": "居數月，引兵攻亢父，與齊田榮、司馬龍且軍救東阿，大破秦軍於東阿。",
  "s0086": "田榮即引兵歸，逐其王假。",
  "s0087": "假亡走楚。",
  "s0088": "假相田角亡走趙。",
  "s0089": "角弟田閒故齊將，居趙不敢歸。",
  "s0090": "田榮立田儋子市為齊王。",
  "s0091": "項梁已破東阿下軍，遂追秦軍。",
  "s0092": "數使使趣齊兵，欲與俱西。",
  "s0093": "田榮曰：「楚殺田假，趙殺田角、田閒，乃發兵。」",
  "s0094": "項梁曰：「田假為與國之王，窮來從我，不忍殺之。」",
  "s0095": "趙亦不殺田角、田閒以市於齊。",
  "s0096": "齊遂不肯發兵助楚。",
  "s0097": "項梁使沛公及項羽別攻城陽，屠之。",
  "s0098": "西破秦軍濮陽東，秦兵收入濮陽。",
  "s0099": "沛公、項羽乃攻定陶。",
  "s0100": "定陶未下，去，西略地至雝丘，大破秦軍，斬李由。",
  "s0101": "還攻外黃，外黃未下。",
  "s0102": "項梁起東阿，西，（北）［比］至定陶，再破秦軍，項羽等又斬李由，益輕秦，有驕色。",
  "s0103": "宋義乃諫項梁曰：「戰勝而將驕卒惰者敗。",
  "s0104": "今卒少惰矣，秦兵日益，臣為君畏之。」",
  "s0105": "項梁弗聽。",
  "s0106": "乃使宋義使於齊。",
  "s0107": "道遇齊使者高陵君顯，曰：「公將見武信君乎？」",
  "s0108": "曰：「然。」",
  "s0109": "曰：「臣論武信君軍必敗。",
  "s0110": "公徐行即免死，疾行則及禍。」",
  "s0111": "秦果悉起兵益章邯，擊楚軍，大破之定陶，項梁死。",
  "s0112": "沛公、項羽去外黃攻陳留，陳留堅守不能下。",
  "s0113": "沛公、項羽相與謀曰：「今項梁軍破，士卒恐。」",
  "s0114": "乃與呂臣軍俱引兵而東。",
  "s0115": "呂臣軍彭城東，項羽軍彭城西，沛公軍碭。",
  "s0116": "章邯已破項梁軍，則以為楚地兵不足憂，乃渡河擊趙，大破之。",
  "s0117": "當此時，趙歇為王，陳餘為將，張耳為相，皆走入鉅鹿城。",
  "s0118": "章邯令王離、涉閒圍鉅鹿，章邯軍其南，筑甬道而輸之粟。",
  "s0119": "陳餘為將，將卒數萬人而軍鉅鹿之北，此所謂河北之軍也。",
  "s0120": "楚兵已破於定陶，懷王恐，從盱臺之彭城，并項羽、呂臣軍自將之。",
  "s0121": "以呂臣為司徒，以其父呂青為令尹。",
  "s0122": "以沛公為碭郡長，封為武安侯，將碭郡兵。",
  "s0123": "初，宋義所遇齊使者高陵君顯在楚軍，見楚王曰：「宋義論武信君之軍必敗，居數日，軍果敗。",
  "s0124": "兵未戰而先見敗徵，此可謂知兵矣。」",
  "s0125": "王召宋義與計事而大說之，因置以為上將軍，項羽為魯公，為次將，范增為末將，救趙。",
  "s0126": "諸別將皆屬宋義，號為卿子冠軍。",
  "s0127": "行至安陽，留四十六日不進。",
  "s0128": "項羽曰：「吾聞秦軍圍趙王鉅鹿，疾引兵渡河，楚擊其外，趙應其內，破秦軍必矣。」",
  "s0129": "宋義曰：「不然。",
  "s0130": "夫搏牛之虻不可以破蟣虱。",
  "s0131": "今秦攻趙，戰勝則兵罷，我承其敝；",
  "s0132": "不勝，則我引兵鼓行而西，必舉秦矣。",
  "s0133": "故不如先鬬秦趙。",
  "s0134": "夫被堅執銳，義不如公；",
  "s0135": "坐而運策，公不如義。」",
  "s0136": "因下令軍中曰：「猛如虎，很如羊，貪如狼，彊不可使者，皆斬之。」",
  "s0137": "乃遣其子宋襄相齊，身送之至無鹽，飲酒高會。",
  "s0138": "天寒大雨，士卒凍饑。",
  "s0139": "項羽曰：「將戮力而攻秦，久留不行。",
  "s0140": "今歲饑民貧，士卒食芋菽，軍無見糧，乃飲酒高會，不引兵渡河因趙食，與趙并力攻秦，乃曰『承其敝』。",
  "s0141": "夫以秦之彊，攻新造之趙，其勢必舉趙。",
  "s0142": "趙舉而秦彊，何敝之承！",
  "s0143": "且國兵新破，王坐不安席，埽境內而專屬於將軍，國家安危，在此一舉。",
  "s0144": "今不恤士卒而徇其私，非社稷之臣。」",
  "s0145": "項羽晨朝上將軍宋義，即其帳中斬宋義頭，出令軍中曰：「宋義與齊謀反楚，楚王陰令羽誅之。」",
  "s0146": "當是時，諸將皆慴服，莫敢枝梧。",
  "s0147": "皆曰：「首立楚者，將軍家也。",
  "s0148": "今將軍誅亂。」",
  "s0149": "乃相與共立羽為假上將軍。",
  "s0150": "使人追宋義子，及之齊，殺之。",
  "s0151": "使桓楚報命於懷王。",
  "s0152": "懷王因使項羽為上將軍，當陽君、蒲將軍皆屬項羽。",
  "s0153": "項羽已殺卿子冠軍，威震楚國，名聞諸侯。",
  "s0154": "乃遣當陽君、蒲將軍將卒二萬渡河，救鉅鹿。",
  "s0155": "戰少利，陳餘復請兵。",
  "s0156": "項羽乃悉引兵渡河，皆沈船，破釜甑，燒廬舍，持三日糧，以示士卒必死，無一還心。",
  "s0157": "於是至則圍王離，與秦軍遇，九戰，絕其甬道，大破之，殺蘇角，虜王離。",
  "s0158": "涉閒不降楚，自燒殺。",
  "s0159": "當是時，楚兵冠諸侯。",
  "s0160": "諸侯軍救鉅鹿下者十餘壁，莫敢縱兵。",
  "s0161": "及楚擊秦，諸將皆從壁上觀。",
  "s0162": "楚戰士無不一以當十，楚兵呼聲動天，諸侯軍無不人人惴恐。",
  "s0163": "於是已破秦軍，項羽召見諸侯將，入轅門，無不膝行而前，莫敢仰視。",
  "s0164": "項羽由是始為諸侯上將軍，諸侯皆屬焉。",
  "s0165": "章邯軍棘原，項羽軍漳南，相持未戰。",
  "s0166": "秦軍數卻，二世使人讓章邯。",
  "s0167": "章邯恐，使長史欣請事。",
  "s0168": "至咸陽，留司馬門三日，趙高不見，有不信之心。",
  "s0169": "長史欣恐，還走其軍，不敢出故道，趙高果使人追之，不及。",
  "s0170": "欣至軍，報曰：「趙高用事於中，下無可為者。",
  "s0171": "今戰能勝，高必疾妒吾功；",
  "s0172": "戰不能勝，不免於死。",
  "s0173": "願將軍孰計之。」",
  "s0174": "陳餘亦遺章邯書曰：「白起為秦將，南征鄢郢，北阬馬服，攻城略地，不可勝計，而竟賜死。",
  "s0175": "蒙恬為秦將，北逐戎人，開榆中地數千里，竟斬陽周。",
  "s0176": "何者？",
  "s0177": "功多，秦不能盡封，因以法誅之。",
  "s0178": "今將軍為秦將三歲矣，所亡失以十萬數，而諸侯并起滋益多。",
  "s0179": "彼趙高素諛日久，今事急，亦恐二世誅之，故欲以法誅將軍以塞責，使人更代將軍以脫其禍。",
  "s0180": "夫將軍居外久，多內卻，有功亦誅，無功亦誅。",
  "s0181": "且天之亡秦，無愚智皆知之。",
  "s0182": "今將軍內不能直諫，外為亡國將，孤特獨立而欲常存，豈不哀哉！",
  "s0183": "將軍何不還兵與諸侯為從，約共攻秦，分王其地，南面稱孤；",
  "s0184": "此孰與身伏鈇質，妻子為僇乎？」",
  "s0185": "章邯狐疑，陰使候始成使項羽，欲約。",
  "s0186": "約未成，項羽使蒲將軍日夜引兵度三戶，軍漳南，與秦戰，再破之。",
  "s0187": "項羽悉引兵擊秦軍汙水上，大破之。",
  "s0188": "章邯使人見項羽，欲約。",
  "s0189": "項羽召軍吏謀曰：「糧少，欲聽其約。」",
  "s0190": "軍吏皆曰：「善。」",
  "s0191": "項羽乃與期洹水南殷虛上。",
  "s0192": "已盟，章邯見項羽而流涕，為言趙高。",
  "s0193": "項羽乃立章邯為雍王，置楚軍中。",
  "s0194": "使長史欣為上將軍，將秦軍為前行。",
  "s0195": "到新安。",
  "s0196": "諸侯吏卒異時故繇使屯戍過秦中，秦中吏卒遇之多無狀，及秦軍降諸侯，諸侯吏卒乘勝多奴虜使之，輕折辱秦吏卒。",
  "s0197": "秦吏卒多竊言曰：「章將軍等詐吾屬降諸侯，今能入關破秦，大善；",
  "s0198": "即不能，諸侯虜吾屬而東，秦必盡誅吾父母妻子。」",
  "s0199": "諸侯微聞其計，以告項羽。",
  "s0200": "項羽乃召黥布、蒲將軍計曰：「秦吏卒尚眾，其心不服，至關中不聽，事必危，不如擊殺之，而獨與章邯、長史欣、都尉翳入秦。」",
  "s0201": "於是楚軍夜擊阬秦卒二十餘萬人新安城南。",
  "s0227": "沛公曰：「君安與項伯有故？」",
  "s0228": "張良曰：「秦時與臣游，項伯殺人，臣活之。",
  "s0229": "今事有急，故幸來告良。」",
  "s0230": "沛公曰「孰與君少長？」",
  "s0231": "良曰：「長於臣。」",
  "s0232": "沛公曰「君為我呼入，吾得兄事之。」",
  "s0233": "張良出，要項伯。",
  "s0234": "項伯即入見沛公。",
  "s0235": "沛公奉卮酒為壽，約為婚姻，曰：「吾入關，秋豪不敢有所近，籍吏民，封府庫，而待將軍。",
  "s0236": "所以遣將守關者，備他盜之出入與非常也。",
  "s0237": "日夜望將軍至，豈敢反乎！",
  "s0238": "願伯具言臣之不敢倍德也。」",
  "s0239": "項伯許諾。",
  "s0240": "謂沛公曰：「旦日不可不蚤自來謝項王。」",
  "s0241": "沛公曰：「諾。」",
  "s0242": "於是項伯復夜去，至軍中，具以沛公言報項王。",
  "s0243": "因言曰：「沛公不先破關中，公豈敢入乎？",
  "s0244": "今人有大功而擊之，不義也，不如因善遇之。」",
  "s0245": "項王許諾。",
  "s0256": "范增起，出召項莊，謂曰：「君王為人不忍，若入前為壽，壽畢，請以劍舞，因擊沛公於坐，殺之。",
  "s0257": "不者，若屬皆且為所虜。」",
  "s0258": "莊則入為壽，壽畢，曰：「君王與沛公飲，軍中無以為樂，請以劍舞。」",
  "s0259": "項王曰：「諾。」",
  "s0260": "項莊拔劍起舞，項伯亦拔劍起舞，常以身翼蔽沛公，莊不得擊。",
  "s0261": "於是張良至軍門，見樊噲。",
  "s0262": "樊噲曰：「今日之事何如？」",
  "s0263": "良曰：「甚急。",
  "s0264": "今者項莊拔劍舞，其意常在沛公也。」",
  "s0265": "噲曰：「此迫矣，臣請入，與之同命。」",
  "s0266": "噲即帶劍擁盾入軍門。",
  "s0267": "交戟之衛士欲止不內，樊噲側其盾以撞，衛士仆地，噲遂入，披帷西向立，瞋目視項王，頭髪上指，目眥盡裂。",
  "s0268": "項王按劍而跽曰：「客何為者？」",
  "s0269": "張良曰：「沛公之參乘樊噲者也。」",
  "s0270": "項王曰：「壯士，賜之卮酒。」",
  "s0271": "則與斗卮酒。",
  "s0272": "噲拜謝，起，立而飲之。",
  "s0273": "項王曰：「賜之彘肩。」",
  "s0274": "則與一生彘肩。",
  "s0275": "樊噲覆其盾於地，加彘肩上，拔劍切而啗之。",
  "s0276": "項王曰：「壯士，能復飲乎？」",
  "s0277": "樊噲曰：「臣死且不避，卮酒安足辭！",
  "s0278": "夫秦王有虎狼之心，殺人如不能舉，刑人如恐不勝，天下皆叛之。",
  "s0279": "懷王與諸將約曰『先破秦入咸陽者王之』。",
  "s0280": "今沛公先破秦入咸陽，豪毛不敢有所近，封閉宮室，還軍霸上，以待大王來。",
  "s0281": "故遣將守關者，備他盜出入與非常也。",
  "s0282": "勞苦而功高如此，未有封侯之賞，而聽細說，欲誅有功之人。",
  "s0283": "此亡秦之續耳，竊為大王不取也。」",
  "s0284": "項王未有以應，曰：「坐。」",
  "s0285": "樊噲從良坐。",
  "s0286": "坐須臾，沛公起如廁，因招樊噲出。",
  "s0300": "沛公已去，閒至軍中，張良入謝，曰：「沛公不勝桮杓，不能辭。",
  "s0301": "謹使臣良奉白璧一雙，再拜獻大王足下；",
  "s0302": "玉斗一雙，再拜奉大將軍足下。」",
  "s0303": "項王曰：「沛公安在？」",
  "s0304": "良曰：「聞大王有意督過之，脫身獨去，已至軍矣。」",
  "s0305": "項王則受璧，置之坐上。",
  "s0306": "亞父受玉斗，置之地，拔劍撞而破之，曰：「唉！",
  "s0307": "豎子不足與謀。",
  "s0308": "奪項王天下者，必沛公也，吾屬今為之虜矣。」",
  "s0309": "沛公至軍，立誅殺曹無傷。",
  "s0310": "居數日，項羽引兵西屠咸陽，殺秦降王子嬰，燒秦宮室，火三月不滅；",
  "s0311": "收其貨寶婦女而東。",
  "s0312": "人或說項王曰：「關中阻山河四塞，地肥饒，可都以霸。」",
  "s0313": "項王見秦宮皆以燒殘破，又心懷思欲東歸，曰：「富貴不歸故鄉，如衣繡夜行，誰知之者！」",
  "s0314": "說者曰：「人言楚人沐猴而冠耳，果然。」",
  "s0315": "項王聞之，烹說者。",
  "s0316": "項王使人致命懷王。",
  "s0317": "懷王曰：「如約。」",
  "s0318": "乃尊懷王為義帝。",
  "s0319": "項王欲自王，先王諸將相。",
  "s0320": "謂曰：「天下初發難時，假立諸侯後以伐秦。",
  "s0321": "然身被堅執銳首事，暴露於野三年，滅秦定天下者，皆將相諸君與籍之力也。",
  "s0322": "義帝雖無功，故當分其地而王之。」",
  "s0323": "諸將皆曰：「善。」",
  "s0324": "乃分天下，立諸將為侯王。",
  "s0325": "項王、范增疑沛公之有天下，業已講解，又惡負約，恐諸侯叛之，乃陰謀曰：「巴、蜀道險，秦之遷人皆居蜀。」",
  "s0326": "乃曰：「巴、蜀亦關中地也。」",
  "s0327": "故立沛公為漢王，王巴、蜀、漢中，都南鄭。",
  "s0328": "而三分關中，王秦降將以距塞漢王。",
  "s0329": "項王乃立章邯為雍王，王咸陽以西，都廢丘。",
  "s0330": "長史欣者，故為櫟陽獄掾，嘗有德於項梁；",
  "s0331": "都尉董翳者，本勸章邯降楚。",
  "s0332": "故立司馬欣為塞王，王咸陽以東至河，都櫟陽；",
  "s0333": "立董翳為翟王，王上郡，都高奴。",
  "s0334": "徙魏王豹為西魏王，王河東，都平陽。",
  "s0335": "瑕丘申陽者，張耳嬖臣也，先下河南（郡），迎楚河上，故立申陽為河南王，都雒陽。",
  "s0336": "韓王成因故都，都陽翟。",
  "s0337": "趙將司馬卬定河內，數有功，故立卬為殷王，王河內，都朝歌。",
  "s0338": "徙趙王歇為代王。",
  "s0339": "趙相張耳素賢，又從入關，故立耳為常山王，王趙地，都襄國。",
  "s0340": "當陽君黥布為楚將，常冠軍，故立布為九江王，都六。",
  "s0341": "鄱君吳芮率百越佐諸侯，又從入關，故立芮為衡山王，都邾。",
  "s0342": "義帝柱國共敖將兵擊南郡，功多，因立敖為臨江王，都江陵。",
  "s0343": "徙燕王韓廣為遼東王。",
  "s0344": "燕將臧荼從楚救趙，因從入關，故立荼為燕王，都薊。",
  "s0345": "徙齊王田市為膠東王。",
  "s0346": "齊將田都從共救趙，因從入關，故立都為齊王，都臨菑。",
  "s0347": "故秦所滅齊王建孫田安，項羽方渡河救趙，田安下濟北數城，引其兵降項羽，故立安為濟北王，都博陽。",
  "s0348": "田榮者，數負項梁，又不肯將兵從楚擊秦，以故不封。",
  "s0349": "成安君陳餘棄將印去，不從入關，然素聞其賢，有功於趙，聞其在南皮，故因環封三縣。",
  "s0350": "番君將梅鋗功多，故封十萬戶侯。",
  "s0351": "項王自立為西楚霸王，王九郡，都彭城。",
  "s0352": "漢之元年四月，諸侯罷戲下，各就國。",
  "s0353": "項王出之國，使人徙義帝，曰：「古之帝者地方千里，必居上游。」",
  "s0354": "乃使使徙義帝長沙郴縣。",
  "s0355": "趣義帝行，其群臣稍稍背叛之，乃陰令衡山、臨江王擊殺之江中。",
  "s0356": "韓王成無軍功，項王不使之國，與俱至彭城，廢以為侯，已又殺之。",
  "s0357": "臧荼之國，因逐韓廣之遼東，廣弗聽，荼擊殺廣無終，",
  "s0358": "田榮聞項羽徙齊王市膠東，而立齊將田都為齊王，乃大怒，不肯遣齊王之膠東，因以齊反，迎擊田都。",
  "s0359": "田都走楚。",
  "s0360": "齊王市畏項王，乃亡之膠東就國。",
  "s0361": "田榮怒，追擊殺之即墨。",
  "s0362": "榮因自立為齊王，而西殺擊濟北王田安，并王三齊。",
  "s0363": "榮與彭越將軍印，令反梁地。",
  "s0364": "陳餘陰使張同、夏說說齊王田榮曰：「項羽為天下宰，不平。",
  "s0365": "今盡王故王於醜地，而王其群臣諸將善地，逐其故主趙王，乃北居代，餘以為不可。",
  "s0366": "聞大王起兵，且不聽不義，願大王資餘兵，請以擊常山，以復趙王，請以國為捍蔽。」",
  "s0367": "齊王許之，因遣兵之趙。",
  "s0368": "陳餘悉發三縣兵，與齊并力擊常山，大破之。",
  "s0369": "張耳走歸漢。",
  "s0370": "陳餘迎故趙王歇於代，反之趙。",
  "s0371": "趙王因立陳餘為代王。",
  "s0372": "是時，漢還定三秦。",
  "s0373": "項羽聞漢王皆已并關中，且東，齊、趙叛之：大怒。",
  "s0374": "乃以故吳令鄭昌為韓王，以距漢。",
  "s0375": "令蕭公角等擊彭越。",
  "s0376": "彭越敗蕭公角等。",
  "s0377": "漢使張良徇韓，乃遺項王書曰：「漢王失職，欲得關中，如約即止，不敢東。」",
  "s0378": "又以齊、梁反書遺項王曰：「齊欲與趙并滅楚。」",
  "s0379": "楚以此故無西意，而北擊齊。",
  "s0380": "徵兵九江王布。",
  "s0381": "布稱疾不往，使將將數千人行。",
  "s0382": "項王由此怨布也。",
  "s0383": "漢之二年冬，項羽遂北至城陽，田榮亦將兵會戰。",
  "s0384": "田榮不勝，走至平原，平原民殺之。",
  "s0385": "遂北燒夷齊城郭室屋，皆阬田榮降卒，系虜其老弱婦女。",
  "s0386": "徇齊至北海，多所殘滅。",
  "s0387": "齊人相聚而叛之。",
  "s0388": "於是田榮弟田橫收齊亡卒得數萬人，反城陽。",
  "s0389": "項王因留，連戰未能下。",
  "s0390": "春，漢王部五諸侯兵，凡五十六萬人，東伐楚。",
  "s0391": "項王聞之，即令諸將擊齊，而自以精兵三萬人南從魯出胡陵。",
  "s0392": "四月，漢皆已入彭城，收其貨寶美人，日置酒高會。",
  "s0393": "項王乃西從蕭，晨擊漢軍而東，至彭城，日中，大破漢軍。",
  "s0394": "漢軍皆走，相隨入穀、泗水，殺漢卒十餘萬人。",
  "s0395": "漢卒皆南走山，楚又追擊至靈壁東睢水上。",
  "s0396": "漢軍卻，為楚所擠，多殺，漢卒十餘萬人皆入睢水，睢水為之不流。",
  "s0397": "圍漢王三匝。",
  "s0398": "於是大風從西北而起，折木發屋，揚沙石，窈冥晝晦，逢迎楚軍。",
  "s0399": "楚軍大亂，壞散，而漢王乃得與數十騎遁去，欲過沛，收家室而西；",
  "s0400": "楚亦使人追之沛，取漢王家：家皆亡，不與漢王相見。",
  "s0401": "漢王道逢得孝惠、魯元，乃載行。",
  "s0402": "楚騎追漢王，漢王急，推墮孝惠、魯元車下，滕公常下收載之。",
  "s0403": "如是者三。",
  "s0404": "曰：「雖急不可以驅，柰何棄之？」",
  "s0405": "於是遂得脫。",
  "s0406": "求太公、呂后不相遇。",
  "s0407": "審食其從太公、呂后閒行，求漢王，反遇楚軍。",
  "s0408": "楚軍遂與歸，報項王，項王常置軍中。",
  "s0409": "是時呂后兄周呂侯為漢將兵居下邑，漢王閒往從之，稍稍收其士卒。",
  "s0410": "至滎陽，諸敗軍皆會，蕭何亦發關中老弱未傅悉詣滎陽，復大振。",
  "s0411": "楚起於彭城，常乘勝逐北，與漢戰滎陽南京、索閒，漢敗楚，楚以故不能過滎陽而西。",
  "s0412": "項王之救彭城，追漢王至滎陽，田橫亦得收齊，立田榮子廣為齊王。",
  "s0413": "漢王之敗彭城，諸侯皆復與楚而背漢。",
  "s0414": "漢軍滎陽，筑甬道屬之河，以取敖倉粟。",
  "s0415": "漢之三年，項王數侵奪漢甬道，漢王食乏，恐，請和，割滎陽以西為漢。",
  "s0416": "項王欲聽之。",
  "s0417": "歷陽侯范增曰：「漢易與耳，今釋弗取，後必悔之。」",
  "s0418": "項王乃與范增急圍滎陽。",
  "s0419": "漢王患之，乃用陳平計閒項王。",
  "s0420": "項王使者來，為太牢具，舉欲進之。",
  "s0421": "見使者，詳驚愕曰：「吾以為亞父使者，乃反項王使者。」",
  "s0422": "更持去，以惡食食項王使者。",
  "s0423": "使者歸報項王，項王乃疑范增與漢有私，稍奪之權。",
  "s0424": "范增大怒，曰：「天下事大定矣，君王自為之。",
  "s0425": "願賜骸骨歸卒伍。」",
  "s0426": "項王許之。",
  "s0427": "行未至彭城，疽發背而死。",
  "s0428": "漢將紀信說漢王曰：「事已急矣，請為王誑楚為王，王可以閒出。」",
  "s0429": "於是漢王夜出女子滎陽東門被甲二千人，楚兵四面擊之。",
  "s0430": "紀信乘黃屋車，傅左纛，曰：「城中食盡，漢王降。」",
  "s0431": "楚軍皆呼萬歲。",
  "s0432": "漢王亦與數十騎從城西門出，走成皋。",
  "s0433": "項王見紀信，問：「漢王安在？」",
  "s0434": "曰：「漢王已出矣。」",
  "s0435": "項王燒殺紀信。",
  "s0436": "漢王使御史大夫周苛、樅公、魏豹守滎陽。",
  "s0437": "周苛、樅公謀曰：「反國之王，難與守城。」",
  "s0438": "乃共殺魏豹。",
  "s0439": "楚下滎陽城，生得周苛。",
  "s0440": "項王謂周苛曰：「為我將，我以公為上將軍，封三萬戶。」",
  "s0441": "周苛罵曰：「若不趣降漢，漢今虜若，若非漢敵也。」",
  "s0442": "項王怒，烹周苛，井殺樅公。",
  "s0443": "漢王之出滎陽，南走宛、葉，得九江王布，行收兵，復入保成皋。",
  "s0444": "漢之四年，項王進兵圍成皋。",
  "s0445": "漢王逃，獨與滕公出成皋北門，渡河走修武，從張耳、韓信軍。",
  "s0446": "諸將稍稍得出成皋，從漢王。",
  "s0447": "楚遂拔成皋，欲西。",
  "s0448": "漢使兵距之鞏，令其不得西。",
  "s0449": "是時，彭越渡河擊楚東阿，殺楚將軍薛公。",
  "s0450": "項王乃自東擊彭越。",
  "s0451": "漢王得淮陰侯兵，欲渡河南。",
  "s0452": "鄭忠說漢王，乃止壁河內。",
  "s0453": "使劉賈將兵佐彭越，燒楚積聚。",
  "s0454": "項王東擊破之，走彭越。",
  "s0455": "漢王則引兵渡河，復取成皋，軍廣武，就敖倉食。",
  "s0456": "項王已定東海來，西，與漢俱臨廣武而軍，相守數月。",
  "s0457": "當此時，彭越數反梁地，絕楚糧食，項王患之。",
  "s0458": "為高俎，置太公其上，告漢王曰：「今不急下，吾烹太公。」",
  "s0459": "漢王曰：「吾與項羽俱北面受命懷王，曰『約為兄弟』，吾翁即若翁，必欲烹而翁，則幸分我一桮羹。」",
  "s0460": "項王怒，欲殺之。",
  "s0461": "項伯曰：「天下事未可知，且為天下者不顧家，雖殺之無益，只益禍耳。」",
  "s0462": "項王從之。",
  "s0463": "楚漢久相持未決，丁壯苦軍旅，老弱罷轉漕。",
  "s0464": "項王謂漢王曰：「天下匈匈數歲者，徒以吾兩人耳，願與漢王挑戰決雌雄，毋徒苦天下之民父子為也。」",
  "s0465": "漢王笑謝曰：「吾寧鬬智，不能鬬力。」",
  "s0466": "項王令壯士出挑戰。",
  "s0467": "漢有善騎射者樓煩，楚挑戰三合，樓煩輒射殺之。",
  "s0468": "項王大怒，乃自被甲持戟挑戰。",
  "s0469": "樓煩欲射之，項王瞋目叱之，樓煩目不敢視，手不敢發，遂走還入壁，不敢復出。",
  "s0470": "漢王使人閒問之，乃項王也。",
  "s0471": "漢王大驚。",
  "s0472": "於是項王乃即漢王相與臨廣武閒而語。",
  "s0473": "漢王數之，項王怒，欲一戰。",
  "s0474": "漢王不聽，項王伏弩射中漢王。",
  "s0475": "漢王傷，走入成皋。",
  "s0476": "項王聞淮陰侯已舉河北，破齊、趙，且欲擊楚，乃使龍且往擊之。",
  "s0477": "淮陰侯與戰，騎將灌嬰擊之，大破楚軍，殺龍且。",
  "s0478": "韓信因自立為齊王。",
  "s0479": "項王聞龍且軍破，則恐，使盱臺人武涉往說淮陰侯。",
  "s0480": "淮陰侯弗聽。",
  "s0481": "是時，彭越復反，下梁地，絕楚糧。",
  "s0482": "項王乃謂海春侯大司馬曹咎等曰：「謹守成皋，則漢欲挑戰，慎勿與戰，毋令得東而已。",
  "s0483": "我十五日必誅彭越，定梁地，復從將軍。」",
  "s0484": "乃東，行擊陳留、外黃。",
  "s0485": "外黃不下。",
  "s0486": "數日，已降，項王怒，悉令男子年十五已上詣城東，欲阬之。",
  "s0487": "外黃令舍人兒年十三，往說項王曰：「彭越彊劫外黃，外黃恐，故且降，待大王。",
  "s0488": "大王至，又皆阬之，百姓豈有歸心？",
  "s0489": "從此以東，梁地十餘城皆恐，莫肯下矣。」",
  "s0490": "項王然其言，乃赦外黃當阬者。",
  "s0491": "東至睢陽，聞之皆爭下項王。",
  "s0492": "漢果數挑楚軍戰，楚軍不出。",
  "s0493": "使人辱之，五六日，大司馬怒，渡兵汜水。",
  "s0494": "士卒半渡，漢擊之，大破楚軍，盡得楚國貨賂。",
  "s0495": "大司馬咎、長史翳、塞王欣皆自剄汜水上。",
  "s0496": "大司馬咎者，故蘄獄掾，長史欣亦故櫟陽獄吏，兩人嘗有德於項梁，是以項王信任之。",
  "s0497": "當是時，項王在睢陽，聞海春侯軍敗，則引兵還。",
  "s0498": "漢軍方圍鐘離眛於滎陽東，項王至，漢軍畏楚，盡走險阻。",
  "s0499": "是時，漢兵盛食多，項王兵罷食絕。",
  "s0500": "漢遣陸賈說項王，請太公，項王弗聽。",
  "s0501": "漢王復使侯公往說項王，項王乃與漢約，中分天下，割鴻溝以西者為漢，鴻溝而東者為楚。",
  "s0502": "項王許之，即歸漢王父母妻子。",
  "s0503": "軍皆呼萬歲。",
  "s0504": "漢王乃封侯公為平國君。",
  "s0505": "匿弗肯復見。",
  "s0506": "曰：「此天下辯士，所居傾國，故號為平國君。」",
  "s0507": "項王已約，乃引兵解而東歸。",
  "s0508": "漢欲西歸，張良、陳平說曰：「漢有天下太半，而諸侯皆附之。",
  "s0509": "楚兵罷食盡，此天亡楚之時也，不如因其機而遂取之。",
  "s0510": "今釋弗擊，此所謂『養虎自遺患』也。」",
  "s0511": "漢王聽之。",
  "s0512": "漢五年，漢王乃追項王至陽夏南，止軍，與淮陰侯韓信、建成侯彭越期會而擊楚軍。",
  "s0513": "至固陵，而信、越之兵不會。",
  "s0514": "楚擊漢軍，大破之。",
  "s0515": "漢王復入壁，深塹而自守。",
  "s0516": "謂張子房曰：「諸侯不從約，為之柰何？」",
  "s0517": "對曰：「楚兵且破，信、越未有分地，其不至固宜。",
  "s0518": "君王能與共分天下，今可立致也。",
  "s0519": "即不能，事未可知也。",
  "s0520": "君王能自陳以東傅海，盡與韓信；",
  "s0521": "睢陽以北至穀城，以與彭越：使各自為戰，則楚易敗也。」",
  "s0522": "漢王曰：「善。」",
  "s0523": "於是乃發使者告韓信、彭越曰：「并力擊楚。",
  "s0524": "楚破，自陳以東傅海與齊王，睢陽以北至穀城與彭相國。」",
  "s0525": "使者至，韓信、彭越皆報曰：「請今進兵。」",
  "s0526": "韓信乃從齊往，劉賈軍從壽春并行，屠城父，至垓下。",
  "s0527": "大司馬周殷叛楚，以舒屠六，舉九江兵，隨劉賈、彭越皆會垓下，詣項王。",
  "s0528": "項王軍壁垓下，兵少食盡，漢軍及諸侯兵圍之數重。",
  "s0529": "夜聞漢軍四面皆楚歌，項王乃大驚曰：「漢皆已得楚乎？",
  "s0530": "是何楚人之多也！」",
  "s0531": "項王則夜起，飲帳中。",
  "s0532": "有美人名虞，常幸從；",
  "s0533": "駿馬名騅，常騎之。",
  "s0534": "於是項王乃悲歌慨，自為詩曰：「力拔山兮氣蓋世，時不利兮騅不逝。",
  "s0535": "騅不逝兮可柰何，虞兮虞兮柰若何！」",
  "s0536": "歌數闋，美人和之。",
  "s0537": "項王泣數行下，左右皆泣，莫能仰視。",
  "s0538": "於是項王乃上馬騎，麾下壯士騎從者八百餘人，直夜潰圍南出，馳走。",
  "s0539": "平明，漢軍乃覺之，令騎將灌嬰以五千騎追之。",
  "s0540": "項王渡淮，騎能屬者百餘人耳。",
  "s0541": "項王至陰陵，迷失道，問一田父，田父紿曰「左」。",
  "s0542": "左，乃陷大澤中。",
  "s0543": "以故漢追及之。",
  "s0544": "項王乃復引兵而東，至東城，乃有二十八騎。",
  "s0545": "漢騎追者數千人。",
  "s0546": "項王自度不得脫。",
  "s0547": "謂其騎曰：「吾起兵至今八歲矣，身七十餘戰，所當者破，所擊者服，未嘗敗北，遂霸有天下。",
  "s0548": "然今卒困於此，此天之亡我，非戰之罪也。",
  "s0549": "今日固決死，願為諸君快戰，必三勝之，為諸君潰圍，斬將，刈旗，令諸君知天亡我，非戰之罪也。」",
  "s0550": "乃分其騎以為四隊，四向。",
  "s0551": "漢軍圍之數重。",
  "s0552": "項王謂其騎曰：「吾為公取彼一將。」",
  "s0553": "令四面騎馳下，期山東為三處。",
  "s0554": "於是項王大呼馳下，漢軍皆披靡，遂斬漢一將。",
  "s0555": "是時，赤泉侯為騎將，追項王，項王瞋目而叱之，赤泉侯人馬俱驚，辟易數里與其騎會為三處。",
  "s0556": "漢軍不知項王所在，乃分軍為三，復圍之。",
  "s0557": "項王乃馳，復斬漢一都尉，殺數十百人，復聚其騎，亡其兩騎耳。",
  "s0558": "乃謂其騎曰：「何如？」",
  "s0559": "騎皆伏曰：「如大王言。」",
  "s0561": "於是項王乃欲東渡烏江。",
  "s0562": "烏江亭長檥船待，謂項王曰：「江東雖小，地方千里，眾數十萬人，亦足王也。",
  "s0563": "願大王急渡。",
  "s0564": "今獨臣有船，漢軍至，無以渡。」",
  "s0565": "項王笑曰：「天之亡我，我何渡為！",
  "s0566": "且籍與江東子弟八千人渡江而西，今無一人還，縱江東父兄憐而王我，我何面目見之？",
  "s0567": "縱彼不言，籍獨不愧於心乎？」",
  "s0568": "乃謂亭長曰：「吾知公長者。",
  "s0569": "吾騎此馬五歲，所當無敵，嘗一日行千里，不忍殺之，以賜公。」",
  "s0570": "乃令騎皆下馬步行，持短兵接戰。",
  "s0571": "獨籍所殺漢軍數百人。",
  "s0572": "項王身亦被十餘創。",
  "s0573": "顧見漢騎司馬呂馬童，曰：「若非吾故人乎？」",
  "s0574": "馬童面之，指王翳曰：「此項王也。」",
  "s0575": "項王乃曰：「吾聞漢購我頭千金，邑萬戶，吾為若德。」",
  "s0576": "乃自刎而死。",
  "s0577": "王翳取其頭，餘騎相蹂踐爭項王，相殺者數十人。",
  "s0578": "最其後，郎中騎楊喜，騎司馬呂馬童，郎中呂勝、楊武各得其一體。",
  "s0579": "五人共會其體，皆是。",
  "s0580": "故分其地為五：封呂馬童為中水侯，封王翳為杜衍侯，封楊喜為赤泉侯，封楊武為吳防侯，封呂勝為涅陽侯。",
  "s0581": "項王已死，楚地皆降漢，獨魯不下。",
  "s0582": "漢乃引天下兵欲屠之，為其守禮義，為主死節，乃持項王頭視魯，魯父兄乃降。",
  "s0583": "始，楚懷王初封項籍為魯公，及其死，魯最後下，故以魯公禮葬項王穀城。",
  "s0584": "漢王為發哀，泣之而去。",
  "s0585": "諸項氏枝屬，漢王皆不誅。",
  "s0586": "乃封項伯為射陽侯。",
  "s0587": "桃侯、平皋侯、玄武侯皆項氏，賜姓劉。",
  "s0588": "太史公曰：吾聞之周生曰「舜目蓋重瞳子」，又聞項羽亦重瞳子。",
  "s0589": "羽豈其苗裔邪？",
  "s0590": "何興之暴也！",
  "s0591": "夫秦失其政，陳涉首難，豪傑蜂起，相與并爭，不可勝數。",
  "s0592": "然羽非有尺寸，乘執起隴畝之中，三年，遂將五諸侯滅秦，分裂天下，而封王侯，政由羽出，號為「霸王」，位雖不終，近古以來未嘗有也。",
  "s0593": "及羽背關懷楚，放逐義帝而自立，怨王侯叛己，難矣。",
  "s0594": "自矜功伐，奮其私智而不師古，謂霸王之業，欲以力征經營天下，五年卒亡其國，身死東城，尚不覺寤而不自責，過矣。",
  "s0595": "乃引「天亡我，非用兵之罪也」，豈不謬哉！"
}