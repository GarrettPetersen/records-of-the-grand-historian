{
  "s0001": {
    "chinese": "《虞書》曰「乃同律度量衡」，所以齊遠近立民信也。",
    "literal": "",
    "idiomatic": ""
  },
  "s0002": {
    "chinese": "自伏戲畫八卦，由數起，至黃帝、堯、舜而大備。",
    "literal": "",
    "idiomatic": ""
  },
  "s0003": {
    "chinese": "三代稽古，法度章焉。",
    "literal": "",
    "idiomatic": ""
  },
  "s0004": {
    "chinese": "周衰官失，孔子陳後王之法，曰：「謹權量，審法度，修廢官，舉逸民，四方之政行矣。」",
    "literal": "",
    "idiomatic": ""
  },
  "s0005": {
    "chinese": "漢興，北平侯張蒼首律曆事，孝武帝時樂官考正。",
    "literal": "",
    "idiomatic": ""
  },
  "s0006": {
    "chinese": "至元始中王莽秉政，欲燿名譽，徵天下通知鐘律者百餘餘人，使羲和劉歆等典領條奏，言之最詳。",
    "literal": "",
    "idiomatic": ""
  },
  "s0007": {
    "chinese": "故刪其偽辭，取正義，著于篇。",
    "literal": "",
    "idiomatic": ""
  },
  "s0008": {
    "chinese": "一曰備數，二曰和聲，三曰審度，四曰嘉量，五曰權衡。",
    "literal": "",
    "idiomatic": ""
  },
  "s0009": {
    "chinese": "參五以變，錯綜其數，稽之於古今，效之於氣物，和之於心耳，考之於經傳，咸得其實，靡不協同。",
    "literal": "",
    "idiomatic": ""
  },
  "s0010": {
    "chinese": "數者，一、十、百、千、萬也，所以算數事物，順性命之理也。",
    "literal": "",
    "idiomatic": ""
  },
  "s0011": {
    "chinese": "《書》曰：「先其算命。」",
    "literal": "",
    "idiomatic": ""
  },
  "s0012": {
    "chinese": "本起於黃鐘之數，始於一而三之，三三積之，歷十二辰之數，十有七萬七千一百四十七，而五數備矣。",
    "literal": "",
    "idiomatic": ""
  },
  "s0013": {
    "chinese": "其算法用竹，徑一分，長六寸，二百七十一枚而成六觚，為一握。",
    "literal": "",
    "idiomatic": ""
  },
  "s0014": {
    "chinese": "徑象乾律黃鐘之一，而長象坤呂林鐘之長。",
    "literal": "",
    "idiomatic": ""
  },
  "s0015": {
    "chinese": "其數以易大衍之數五十，其用四十九，成陽六爻，得周流六虛之象也。",
    "literal": "",
    "idiomatic": ""
  },
  "s0016": {
    "chinese": "夫推曆生律制器，規圜矩方，權重衡平，準繩嘉量，探賾索隱，鉤深致遠，莫不用焉。",
    "literal": "",
    "idiomatic": ""
  },
  "s0017": {
    "chinese": "度長短者不失豪氂，量多少者不失圭撮，權輕重者不失黍絫。",
    "literal": "",
    "idiomatic": ""
  },
  "s0018": {
    "chinese": "紀於一，協於十，長於百，大於千，衍於萬，其法在算術。",
    "literal": "",
    "idiomatic": ""
  },
  "s0019": {
    "chinese": "宣於天下，小學是則。",
    "literal": "",
    "idiomatic": ""
  },
  "s0020": {
    "chinese": "職在太史，羲和掌之。",
    "literal": "",
    "idiomatic": ""
  },
  "s0021": {
    "chinese": "聲者，宮、商、角、徵、羽也。",
    "literal": "",
    "idiomatic": ""
  },
  "s0022": {
    "chinese": "所以作樂者，諧八音，蕩降人之邪意，全其正性，移風易俗也。",
    "literal": "",
    "idiomatic": ""
  },
  "s0023": {
    "chinese": "八音：土曰塤，匏曰笙，皮曰鼓，竹曰管，絲曰絃，石曰磬，金曰鐘，木曰柷。",
    "literal": "",
    "idiomatic": ""
  },
  "s0024": {
    "chinese": "五聲和，八音諧，而樂成。",
    "literal": "",
    "idiomatic": ""
  },
  "s0025": {
    "chinese": "商之為言章也，物成孰可章度也。",
    "literal": "",
    "idiomatic": ""
  },
  "s0026": {
    "chinese": "角，觸也，物觸地而出，戴芒角也。",
    "literal": "",
    "idiomatic": ""
  },
  "s0027": {
    "chinese": "宮，中也，居中央，暢四方，唱始施生，為四聲綱也。",
    "literal": "",
    "idiomatic": ""
  },
  "s0028": {
    "chinese": "徵，祉也，物盛大而茇祉也。",
    "literal": "",
    "idiomatic": ""
  },
  "s0029": {
    "chinese": "羽，宇也，物聚臧宇覆之也。",
    "literal": "",
    "idiomatic": ""
  },
  "s0030": {
    "chinese": "夫聲者，中於宮，觸於角，祉於徵，章於商，宇於羽，故四聲為宮紀也。",
    "literal": "",
    "idiomatic": ""
  },
  "s0031": {
    "chinese": "協之五行，則角為木，五常為仁，五事為貌。",
    "literal": "",
    "idiomatic": ""
  },
  "s0032": {
    "chinese": "商為金為義為言，徵為火為禮為視，羽為水為智為聽，宮為土為信為思。",
    "literal": "",
    "idiomatic": ""
  },
  "s0033": {
    "chinese": "以君臣民事物言之，則宮為君，商為臣，角為民，徵為事，羽為物。",
    "literal": "",
    "idiomatic": ""
  },
  "s0034": {
    "chinese": "唱和有象，故言君臣位事之體也。",
    "literal": "",
    "idiomatic": ""
  },
  "s0035": {
    "chinese": "五聲之本，生於黃鐘之律。",
    "literal": "",
    "idiomatic": ""
  },
  "s0036": {
    "chinese": "九寸為宮，或損或益，以定商、角、徵、羽。",
    "literal": "",
    "idiomatic": ""
  },
  "s0037": {
    "chinese": "九六相生，陰陽之應也。",
    "literal": "",
    "idiomatic": ""
  },
  "s0038": {
    "chinese": "律十有二，陽六為律，陰六為呂。",
    "literal": "",
    "idiomatic": ""
  },
  "s0039": {
    "chinese": "律以統氣類物，一曰黃鐘，二曰太族，三曰姑洗，四曰蕤賓，五曰夷則，六曰亡射。",
    "literal": "",
    "idiomatic": ""
  },
  "s0040": {
    "chinese": "呂以旅陽宣氣，一曰林鐘，二曰南呂，三曰應鐘，四曰大呂，五曰夾鐘，六曰中呂。",
    "literal": "",
    "idiomatic": ""
  },
  "s0041": {
    "chinese": "有三統之義焉。",
    "literal": "",
    "idiomatic": ""
  },
  "s0042": {
    "chinese": "其傳曰，黃帝之所作也。",
    "literal": "",
    "idiomatic": ""
  },
  "s0043": {
    "chinese": "黃帝使泠綸，自大夏之西，昆侖之陰，取竹之解谷生，其竅厚均者，斷兩節間而吹之，以為黃鐘之宮。",
    "literal": "",
    "idiomatic": ""
  },
  "s0044": {
    "chinese": "制十二筩以聽鳳之鳴，其雄鳴為六，雌鳴亦六，比黃鐘之宮，而皆可以生之，是為律本。",
    "literal": "",
    "idiomatic": ""
  },
  "s0045": {
    "chinese": "至治之世，天地之氣合以生風；",
    "literal": "",
    "idiomatic": ""
  },
  "s0046": {
    "chinese": "天地之風氣正，十二律定。",
    "literal": "",
    "idiomatic": ""
  },
  "s0047": {
    "chinese": "黃鐘：黃者，中之色，君之服也；",
    "literal": "",
    "idiomatic": ""
  },
  "s0048": {
    "chinese": "鐘者，種也。",
    "literal": "",
    "idiomatic": ""
  },
  "s0049": {
    "chinese": "天之中數五，五為聲，聲上宮，五聲莫大焉。",
    "literal": "",
    "idiomatic": ""
  },
  "s0050": {
    "chinese": "地之中數六，六為律，律有形有色，色上黃，五色莫盛焉。",
    "literal": "",
    "idiomatic": ""
  },
  "s0051": {
    "chinese": "故陽氣施種於黃泉，孳萌萬物，為六氣元也。",
    "literal": "",
    "idiomatic": ""
  },
  "s0052": {
    "chinese": "以黃色名元氣律者，著宮聲也。",
    "literal": "",
    "idiomatic": ""
  },
  "s0053": {
    "chinese": "宮以九唱六，變動不居，周流六虛。",
    "literal": "",
    "idiomatic": ""
  },
  "s0054": {
    "chinese": "始於子，在十一月。",
    "literal": "",
    "idiomatic": ""
  },
  "s0055": {
    "chinese": "大呂：呂，旅也，言陰大，旅助黃鐘宮氣而牙物也。",
    "literal": "",
    "idiomatic": ""
  },
  "s0056": {
    "chinese": "位於丑，在十二月。",
    "literal": "",
    "idiomatic": ""
  },
  "s0057": {
    "chinese": "太族：族，奏也，言陽氣大，奏地而達物也。",
    "literal": "",
    "idiomatic": ""
  },
  "s0058": {
    "chinese": "位於寅，在正月。",
    "literal": "",
    "idiomatic": ""
  },
  "s0059": {
    "chinese": "夾鐘，言陰夾助太族宣四方之氣而出種物也。",
    "literal": "",
    "idiomatic": ""
  },
  "s0060": {
    "chinese": "位於卯，在二月。",
    "literal": "",
    "idiomatic": ""
  },
  "s0061": {
    "chinese": "姑洗：洗，絜也，言陽氣洗物辜絜之也。",
    "literal": "",
    "idiomatic": ""
  },
  "s0062": {
    "chinese": "位於辰，在三月。",
    "literal": "",
    "idiomatic": ""
  },
  "s0063": {
    "chinese": "中呂，言微陰始起未成，著於其中旅助姑洗宣氣齊物也。",
    "literal": "",
    "idiomatic": ""
  },
  "s0064": {
    "chinese": "位於巳，在四月。",
    "literal": "",
    "idiomatic": ""
  },
  "s0065": {
    "chinese": "蕤賓：蕤，繼也，賓，導也，言陽始導陰氣使繼養物也。",
    "literal": "",
    "idiomatic": ""
  },
  "s0066": {
    "chinese": "位於午，在五月。",
    "literal": "",
    "idiomatic": ""
  },
  "s0067": {
    "chinese": "林鐘：林，君也，言陰氣受任，助蕤賓君主種物使長大楙盛也。",
    "literal": "",
    "idiomatic": ""
  },
  "s0068": {
    "chinese": "位於未，在六月。",
    "literal": "",
    "idiomatic": ""
  },
  "s0069": {
    "chinese": "夷則：則，法也，言陽氣正法度而使陰氣夷當傷之物也。",
    "literal": "",
    "idiomatic": ""
  },
  "s0070": {
    "chinese": "位於申，在七月。",
    "literal": "",
    "idiomatic": ""
  },
  "s0071": {
    "chinese": "南呂：南，任也，言陰氣旅助夷則任成萬物也。",
    "literal": "",
    "idiomatic": ""
  },
  "s0072": {
    "chinese": "位於酉，在八月。",
    "literal": "",
    "idiomatic": ""
  },
  "s0073": {
    "chinese": "亡射：射，厭也，言陽氣究物而使陰氣畢剝落之，終而復始，亡厭已也。",
    "literal": "",
    "idiomatic": ""
  },
  "s0074": {
    "chinese": "位於戌，在九月。",
    "literal": "",
    "idiomatic": ""
  },
  "s0075": {
    "chinese": "應鐘，言陰氣應亡射，該臧萬物而雜陽閡種也。",
    "literal": "",
    "idiomatic": ""
  },
  "s0076": {
    "chinese": "位於亥，在十月。",
    "literal": "",
    "idiomatic": ""
  },
  "s0077": {
    "chinese": "三統者，天施，地化，人事之紀也。",
    "literal": "",
    "idiomatic": ""
  },
  "s0078": {
    "chinese": "十一月，乾之初九，陽氣伏於地下，始著為一，萬物萌動，鐘於太陰，故黃鐘為天統，律長九寸。",
    "literal": "",
    "idiomatic": ""
  },
  "s0079": {
    "chinese": "九者，所以究極中和，為萬物元也。",
    "literal": "",
    "idiomatic": ""
  },
  "s0080": {
    "chinese": "《易》曰：「立天之道，曰陰與陽。」",
    "literal": "",
    "idiomatic": ""
  },
  "s0081": {
    "chinese": "六月，坤之初六，陰氣受任於太陽，繼養化柔，萬物生長，楙之於未，令種剛彊大，故林鐘為地統，律長六寸。",
    "literal": "",
    "idiomatic": ""
  },
  "s0082": {
    "chinese": "六者，所以含陽之施，楙之於六合之內，令剛柔有體也。",
    "literal": "",
    "idiomatic": ""
  },
  "s0083": {
    "chinese": "「立地之道，曰柔與剛。」",
    "literal": "",
    "idiomatic": ""
  },
  "s0084": {
    "chinese": "「乾知太始，坤作成物。」",
    "literal": "",
    "idiomatic": ""
  },
  "s0085": {
    "chinese": "正月，乾之九三，萬物棣通，族出於寅，人奉而成之，仁以養之，義以行之，令事物各得其理。",
    "literal": "",
    "idiomatic": ""
  },
  "s0086": {
    "chinese": "寅，木也，為仁；",
    "literal": "",
    "idiomatic": ""
  },
  "s0087": {
    "chinese": "其聲，商也，為義。",
    "literal": "",
    "idiomatic": ""
  },
  "s0088": {
    "chinese": "故太族為人統，律長八寸，象八卦，宓戲氏之所以順天地，通神明，類萬物之情也。",
    "literal": "",
    "idiomatic": ""
  },
  "s0089": {
    "chinese": "「立人之道，曰仁與義。」",
    "literal": "",
    "idiomatic": ""
  },
  "s0090": {
    "chinese": "「在天成象，在地成形。」",
    "literal": "",
    "idiomatic": ""
  },
  "s0091": {
    "chinese": "「后以裁成天地之道，輔相天地之宜，以左右民。」",
    "literal": "",
    "idiomatic": ""
  },
  "s0092": {
    "chinese": "此三律之謂矣，是為三統。",
    "literal": "",
    "idiomatic": ""
  },
  "s0093": {
    "chinese": "其於三正也，黃鐘子為天正，林鐘未之衝丑為地正，太族寅為人正。",
    "literal": "",
    "idiomatic": ""
  },
  "s0094": {
    "chinese": "三正正始，是以地正適其始紐於陽東北丑位。",
    "literal": "",
    "idiomatic": ""
  },
  "s0095": {
    "chinese": "《易》曰「東北喪朋，乃終有慶」，答應之道也。",
    "literal": "",
    "idiomatic": ""
  },
  "s0096": {
    "chinese": "及黃鐘為宮，則太族、姑洗、林鐘、南呂皆以正聲應，無有忽微，不復與它律為役者，同心一統之義也。",
    "literal": "",
    "idiomatic": ""
  },
  "s0097": {
    "chinese": "非黃鐘而它律，雖當其月自宮者，則其和應之律有空積忽微，不得其正。",
    "literal": "",
    "idiomatic": ""
  },
  "s0098": {
    "chinese": "此黃鐘至尊，亡與並也。",
    "literal": "",
    "idiomatic": ""
  },
  "s0099": {
    "chinese": "《易》曰：「參天兩地而倚數。」",
    "literal": "",
    "idiomatic": ""
  },
  "s0100": {
    "chinese": "天之數始於一，終於二十有五。",
    "literal": "",
    "idiomatic": ""
  }
}