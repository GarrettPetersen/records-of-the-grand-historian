{
  "s0307": "二世怒曰：「吾常多閒日，丞相不來。",
  "s0308": "吾方燕私，丞相輒來請事。",
  "s0309": "丞相豈少我哉？",
  "s0310": "且固我哉？」",
  "s0311": "趙高因曰：「如此殆矣！",
  "s0312": "夫沙丘之謀，丞相與焉。",
  "s0313": "今陛下已立為帝，而丞相貴不益，此其意亦望裂地而王矣。",
  "s0314": "且陛下不問臣，臣不敢言。",
  "s0315": "丞相長男李由為三川守，楚盜陳勝等皆丞相傍縣之子，以故楚盜公行，過三川，城守不肯擊。",
  "s0316": "高聞其文書相往來，未得其審，故未敢以聞。",
  "s0317": "且丞相居外，權重於陛下。」",
  "s0318": "二世以為然。",
  "s0319": "欲案丞相，恐其不審，乃使人案驗三川守與盜通狀。",
  "s0320": "李斯聞之。",
  "s0321": "是時二世在甘泉，方作觳抵優俳之觀。",
  "s0322": "李斯不得見，因上書言趙高之短曰：「臣聞之，臣疑其君，無不危國；",
  "s0323": "妾疑其夫，無不危家。",
  "s0324": "今有大臣於陛下擅利擅害，與陛下無異，此甚不便。",
  "s0325": "昔者司城子罕相宋，身行刑罰，以威行之，朞年遂劫其君。",
  "s0326": "田常為簡公臣，爵列無敵於國，私家之富與公家均，布惠施德，下得百姓，上得群臣，陰取齊國，殺宰予於庭，即弒簡公於朝，遂有齊國。",
  "s0327": "此天下所明知也。",
  "s0328": "今高有邪佚之志，危反之行，如子罕相宋也；",
  "s0329": "私家之富，若田氏之於齊也。",
  "s0330": "兼行田常、子罕之逆道而劫陛下之威信，其志若韓玘為韓安相也。",
  "s0331": "陛下不圖，臣恐其為變也。」",
  "s0332": "二世曰：「何哉？",
  "s0333": "夫高，故宦人也，然不為安肆志，不以危易心，絜行修善，自使至此，以忠得進，以信守位，朕實賢之，而君疑之，何也？",
  "s0334": "且朕少失先人，無所識知，不習治民，而君又老，恐與天下絕矣。",
  "s0335": "朕非屬趙君，當誰任哉？",
  "s0336": "且趙君為人精廉彊力，下知人情，上能適朕，君其勿疑。」",
  "s0337": "李斯曰：「不然。",
  "s0338": "夫高，故賤人也，無識於理，貪欲無厭，求利不止，列勢次主，求欲無窮，臣故曰殆。」",
  "s0339": "二世已前信趙高，恐李斯殺之，乃私告趙高。",
  "s0340": "高曰：「丞相所患者獨高，高已死，丞相即欲為田常所為。」",
  "s0341": "於是二世曰：「其以李斯屬郎中令！」",
  "s0343": "趙高案治李斯。",
  "s0344": "李斯拘執束縛，居囹圄中，仰天而嘆曰：「嗟乎，悲夫！",
  "s0345": "不道之君，何可為計哉！",
  "s0346": "昔者桀殺關龍逢，紂殺王子比干，吳王夫差殺伍子胥。",
  "s0347": "此三臣者，豈不忠哉，然而不免於死，身死而所忠者非也。",
  "s0348": "今吾智不及三子，而二世之無道過於桀、紂、夫差，吾以忠死，宜矣。",
  "s0349": "且二世之治豈不亂哉！",
  "s0350": "日者夷其兄弟而自立也，殺忠臣而貴賤人，作為阿房之宮，賦斂天下。",
  "s0351": "吾非不諫也，而不吾聽也。",
  "s0352": "凡古聖王，飲食有節，車器有數，宮室有度，出令造事，加費而無益於民利者禁，故能長久治安。",
  "s0353": "今行逆於昆弟，不顧其咎；",
  "s0354": "侵殺忠臣，不思其殃；",
  "s0355": "大為宮室，厚賦天下，不愛其費：三者已行，天下不聽。",
  "s0356": "今反者已有天下之半矣，而心尚未寤也，而以趙高為佐，吾必見寇至咸陽，麋鹿游於朝也。」",
  "s0358": "於是二世乃使高案丞相獄，治罪，責斯與子由謀反狀，皆收捕宗族賓客。",
  "s0359": "趙高治斯，榜掠千餘，不勝痛，自誣服。",
  "s0360": "斯所以不死者，自負其辯，有功，實無反心，幸得上書自陳，幸二世之寤而赦之。",
  "s0361": "李斯乃從獄中上書曰：「臣為丞相治民，三十餘年矣。",
  "s0362": "逮秦地之陜隘。",
  "s0363": "先王之時秦地不過千里，兵數十萬。",
  "s0364": "臣盡薄材，謹奉法令，陰行謀臣，資之金玉，使游說諸侯，陰修甲兵，飾政教，官鬬士，尊功臣，盛其爵祿，故終以脅韓弱魏，破燕、趙，夷齊、楚，卒兼六國，虜其王，立秦為天子。",
  "s0365": "罪一矣。",
  "s0366": "地非不廣，又北逐胡、貉，南定百越，以見秦之彊。",
  "s0367": "罪二矣。",
  "s0368": "尊大臣，盛其爵位，以固其親。",
  "s0369": "罪三矣。",
  "s0370": "立社稷，修宗廟，以明主之賢。",
  "s0371": "罪四矣。",
  "s0372": "更剋畫，平斗斛度量文章，布之天下，以樹秦之名。",
  "s0373": "罪五矣。",
  "s0374": "治馳道，興游觀，以見主之得意。",
  "s0375": "罪六矣。",
  "s0376": "緩刑罰，薄賦斂，以遂主得眾之心，萬民戴主，死而不忘。",
  "s0377": "罪七矣。",
  "s0378": "若斯之為臣者，罪足以死固久矣。",
  "s0379": "上幸盡其能力，乃得至今，願陛下察之！」",
  "s0380": "書上，趙高使吏棄去不奏，曰：「囚安得上書！」",
  "s0382": "趙高使其客十餘輩詐為御史、謁者、侍中，更往覆訊斯。",
  "s0383": "斯更以其實對，輒使人復榜之。",
  "s0384": "後二世使人驗斯，斯以為如前，終不敢更言，辭服。",
  "s0385": "奏當上，二世喜曰：「微趙君，幾為丞相所賣。」",
  "s0386": "及二世所使案三川之守至，則項梁已擊殺之。",
  "s0387": "使者來，會丞相下吏，趙高皆妄為反辭。",
  "s0388": "二世二年七月，具斯五刑，論腰斬咸陽市。",
  "s0389": "斯出獄，與其中子俱執，顧謂其中子曰：「吾欲與若復牽黃犬俱出上蔡東門逐狡兔，豈可得乎！」",
  "s0390": "遂父子相哭，而夷三族。",
  "s0391": "李斯已死，二世拜趙高為中丞相，事無大小輒決於高。",
  "s0392": "高自知權重，乃獻鹿，謂之馬。",
  "s0393": "二世問左右：「此乃鹿也？」",
  "s0394": "左右皆曰「馬也」。",
  "s0395": "二世驚，自以為惑，乃召太卜，令卦之，太卜曰：「陛下春秋郊祀，奉宗廟鬼神，齋戒不明，故至于此。",
  "s0396": "可依盛德而明齋戒。」",
  "s0397": "於是乃入上林齋戒。",
  "s0398": "日游弋獵，有行人入上林中，二世自射殺之。",
  "s0399": "趙高教其女婿咸陽令閻樂劾不知何人賊殺人移上林。",
  "s0400": "高乃諫二世曰：「天子無故賊殺不辜人，此上帝之禁也，鬼神不享，天且降殃，當遠避宮以禳之。」",
  "s0401": "二世乃出居望夷之宮。",
  "s0402": "留三日，趙高詐詔衛士，令士皆素服持兵內鄉，入告二世曰：「山東群盜兵大至！」",
  "s0403": "二世上觀而見之，恐懼，高既因劫令自殺。",
  "s0404": "引璽而佩之，左右百官莫從；",
  "s0405": "上殿，殿欲壞者三。",
  "s0406": "高自知天弗與，群臣弗許，乃召始皇弟，授之璽。",
  "s0407": "子嬰既位，患之，乃稱疾不聽事，與宦者韓談及其子謀殺高。",
  "s0408": "高上謁，請病，因召入，令韓談刺殺之，夷其三族。",
  "s0409": "子嬰立三月，沛公兵從武關入，至咸陽，群臣百官皆畔，不適。",
  "s0410": "子嬰與妻子自系其頸以組，降軹道旁。",
  "s0411": "沛公因以屬吏。",
  "s0412": "項王至而斬之。",
  "s0413": "遂以亡天下。",
  "s0414": "太史公曰：李斯以閭閻歷諸侯，入事秦，因以瑕釁，以輔始皇，卒成帝業，斯為三公，可謂尊用矣。",
  "s0415": "斯知六藝之歸，不務明政以補主上之缺，持爵祿之重，阿順茍合，嚴威酷刑，聽高邪說，廢適立庶。",
  "s0416": "諸侯已畔，斯乃欲諫爭，不亦末乎！",
  "s0417": "人皆以斯極忠而被五刑死，察其本，乃與俗議之異。",
  "s0418": "不然，斯之功且與周、召列矣。"
}