{
  "s0101": {
    "chinese": "泗水國，戶二萬五千二十五，口十一萬九千一百一十四。",
    "literal": "",
    "idiomatic": ""
  },
  "s0102": {
    "chinese": "縣三：淩，泗陽，于。",
    "literal": "",
    "idiomatic": ""
  },
  "s0103": {
    "chinese": "廣陵國，戶三萬六千七百七十三，口十四萬七百二十二。",
    "literal": "",
    "idiomatic": ""
  },
  "s0104": {
    "chinese": "縣四：廣陵，江都，高郵，平安。",
    "literal": "",
    "idiomatic": ""
  },
  "s0105": {
    "chinese": "六安國，戶三萬八千三百四十五，口十七萬八千六百一十六。",
    "literal": "",
    "idiomatic": ""
  },
  "s0106": {
    "chinese": "縣五：六，蓼，安豐，安風，陽泉。",
    "literal": "",
    "idiomatic": ""
  },
  "s0107": {
    "chinese": "長沙國，戶四萬三千四百七十，口二十三萬五千八百二十五。",
    "literal": "",
    "idiomatic": ""
  },
  "s0108": {
    "chinese": "縣十三：臨湘，羅，連道，益陽，下雋，收，酃，承陽，湘南，昭陵，荼陵，容陵，安成。",
    "literal": "",
    "idiomatic": ""
  },
  "s0109": {
    "chinese": "本秦京師為內史，分天下作三十六郡。",
    "literal": "",
    "idiomatic": ""
  },
  "s0110": {
    "chinese": "漢興，以其郡大大，稍復開置，又立諸侯王國。",
    "literal": "",
    "idiomatic": ""
  },
  "s0111": {
    "chinese": "武帝開廣三邊。",
    "literal": "",
    "idiomatic": ""
  },
  "s0112": {
    "chinese": "故自高祖增二十六，文、景各六，武帝二十八，昭帝一，訖於孝平，凡郡國一百三，縣邑千三百一十四，道三十二，侯國二百四十一。",
    "literal": "",
    "idiomatic": ""
  },
  "s0113": {
    "chinese": "地東西九千三百二里，南北萬三千三百六十八里。",
    "literal": "",
    "idiomatic": ""
  },
  "s0114": {
    "chinese": "提封田一萬萬四千五百一十三萬六千四百五頃，其一萬萬二百五十二萬八千八百八十九頃，邑居道路，山川林澤，群不可墾，其三千二百二十九萬九百四十七頃，可墾不可墾，定墾田八百二十七萬五百三十六頃。",
    "literal": "",
    "idiomatic": ""
  },
  "s0115": {
    "chinese": "民戶千二百二十三萬三千六十二，口五千九百五十九萬四千九百七十八。",
    "literal": "",
    "idiomatic": ""
  },
  "s0116": {
    "chinese": "漢極盛矣。",
    "literal": "",
    "idiomatic": ""
  },
  "s0117": {
    "chinese": "凡民函五常之性，而其剛柔緩急，音聲不同，繫水土之風氣，故謂之風；",
    "literal": "",
    "idiomatic": ""
  },
  "s0118": {
    "chinese": "好惡取舍，動靜亡常，隨君上之情欲，故謂之俗。",
    "literal": "",
    "idiomatic": ""
  },
  "s0119": {
    "chinese": "孔子曰：「移風易俗，莫善於樂。」",
    "literal": "",
    "idiomatic": ""
  },
  "s0120": {
    "chinese": "言聖王在上，統理人倫，必移其本，而易其末，此混同天下一之虖中和，然後王教成也。",
    "literal": "",
    "idiomatic": ""
  },
  "s0121": {
    "chinese": "漢承百年之末，國土變改，民人遷徙，成帝時劉向略言其域分，丞相張禹使屬潁川朱贛條其風俗，猶未宣究，故輯而論之，終其本末著於篇。",
    "literal": "",
    "idiomatic": ""
  },
  "s0122": {
    "chinese": "秦地，於天官東井、輿鬼之分野也。",
    "literal": "",
    "idiomatic": ""
  },
  "s0123": {
    "chinese": "其界自弘農故關以西，京兆、扶風、馮翊、北地、上郡、西河、安定、天水、隴西，南有巴、蜀、廣漢、犍為、武都，西有金城、武威、張掖、酒泉、敦煌，又西南有牂柯、越巂、益州，皆宜屬焉。",
    "literal": "",
    "idiomatic": ""
  },
  "s0124": {
    "chinese": "秦之先曰柏益，出自帝顓頊，堯時助禹治水，為舜朕虞，養育草木鳥獸，賜姓嬴氏，歷夏、殷為諸侯。",
    "literal": "",
    "idiomatic": ""
  },
  "s0125": {
    "chinese": "至周有造父，善馭習馬，得華騮、綠耳之乘，幸於穆王，封於趙城，故更為趙氏。",
    "literal": "",
    "idiomatic": ""
  },
  "s0126": {
    "chinese": "後有非子，為周孝王養馬汧、渭之間。",
    "literal": "",
    "idiomatic": ""
  },
  "s0127": {
    "chinese": "孝王曰：「昔伯益知禽獸，子孫不絕。」",
    "literal": "",
    "idiomatic": ""
  },
  "s0128": {
    "chinese": "乃封為附庸，邑之於秦，今隴西秦亭秦谷是也。",
    "literal": "",
    "idiomatic": ""
  },
  "s0129": {
    "chinese": "至玄孫，氏為莊公，破西戎，有其地。",
    "literal": "",
    "idiomatic": ""
  },
  "s0130": {
    "chinese": "子襄公時，幽王為犬戎所敗，平王東遷雒邑。",
    "literal": "",
    "idiomatic": ""
  },
  "s0131": {
    "chinese": "襄公將兵救周有功，賜受廄、酆之地，列為諸侯。",
    "literal": "",
    "idiomatic": ""
  },
  "s0132": {
    "chinese": "後八世，穆公稱伯，以河為竟。",
    "literal": "",
    "idiomatic": ""
  },
  "s0133": {
    "chinese": "十餘世，孝公用商君，制轅田，開仟伯，東雄諸侯。",
    "literal": "",
    "idiomatic": ""
  },
  "s0134": {
    "chinese": "子惠公初稱王，得上郡、西河。",
    "literal": "",
    "idiomatic": ""
  },
  "s0135": {
    "chinese": "孫昭王開巴蜀，滅周，取九鼎。",
    "literal": "",
    "idiomatic": ""
  },
  "s0136": {
    "chinese": "昭王曾孫政并六國，稱皇帝，負力怙威，燔書阬儒，自任私智。",
    "literal": "",
    "idiomatic": ""
  },
  "s0137": {
    "chinese": "至子胡亥，天下畔之。",
    "literal": "",
    "idiomatic": ""
  },
  "s0138": {
    "chinese": "天水、隴西，山多林木，民以板為室屋。",
    "literal": "",
    "idiomatic": ""
  },
  "s0139": {
    "chinese": "及安定、北地、上郡、西河，皆迫近戎狄，修習戰備，高上氣力，以射獵為先。",
    "literal": "",
    "idiomatic": ""
  },
  "s0140": {
    "chinese": "故《秦詩》曰「在其板屋」；",
    "literal": "",
    "idiomatic": ""
  },
  "s0141": {
    "chinese": "又曰「王于興師，修我甲兵，與子偕行」。",
    "literal": "",
    "idiomatic": ""
  },
  "s0142": {
    "chinese": "及車轔、四臷、小戎之篇，皆言車馬田狩之事。",
    "literal": "",
    "idiomatic": ""
  },
  "s0143": {
    "chinese": "漢興，六郡良家子選給羽林、期門，以材力為官，名將多出焉。",
    "literal": "",
    "idiomatic": ""
  },
  "s0144": {
    "chinese": "孔子曰：「君子有勇而亡誼則為亂，小人有勇而亡誼則為盜。」",
    "literal": "",
    "idiomatic": ""
  },
  "s0145": {
    "chinese": "故此數郡，民俗質木，不恥寇盜。",
    "literal": "",
    "idiomatic": ""
  },
  "s0146": {
    "chinese": "故秦地於禹貢時跨雍、梁二州，詩風兼秦、豳兩國。",
    "literal": "",
    "idiomatic": ""
  },
  "s0147": {
    "chinese": "昔后稷封鹅，公劉處豳，大王徙廄，文王作酆，武王治鎬，其民有先王遺風，好稼穡，務本業，故豳詩言農桑衣食之本甚備。",
    "literal": "",
    "idiomatic": ""
  },
  "s0148": {
    "chinese": "有鄠、杜竹林，南山檀柘，號稱陸海，為九州膏腴。",
    "literal": "",
    "idiomatic": ""
  },
  "s0149": {
    "chinese": "始皇之初，鄭國穿渠，引涇水溉田，沃野千里，民以富饒。",
    "literal": "",
    "idiomatic": ""
  },
  "s0150": {
    "chinese": "漢興，立都長安，徙齊諸田，楚昭、屈、景及諸功臣家於長陵。",
    "literal": "",
    "idiomatic": ""
  }
}