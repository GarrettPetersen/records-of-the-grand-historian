{
  "s0001": "韓之先與周同姓，姓姬氏。",
  "s0002": "其後苗裔事晉，得封於韓原，曰韓武子。",
  "s0003": "武子後三世有韓厥，從封姓為韓氏。",
  "s0004": "韓厥，晉景公之三年，晉司寇屠岸賈將作亂，誅靈公之賊趙盾。",
  "s0005": "趙盾已死矣，欲誅其子趙朔。",
  "s0006": "韓厥止賈，賈不聽。",
  "s0007": "厥告趙朔令亡。",
  "s0008": "朔曰：「子必能不絕趙祀，死不恨矣。」",
  "s0009": "韓厥許之。",
  "s0010": "及賈誅趙氏，厥稱疾不出。",
  "s0011": "程嬰、公孫杵臼之藏趙孤趙武也，厥知之。",
  "s0012": "景公十一年，厥與郤克將兵八百乘伐齊，敗齊頃公于鞍，獲逢丑父。",
  "s0013": "於是晉作六卿，而韓厥在一卿之位，號為獻子。",
  "s0014": "晉景公十七年，病，卜大業之不遂者為祟。",
  "s0015": "韓厥稱趙成季之功，今後無祀，以感景公。",
  "s0016": "景公問曰：「尚有世乎？」",
  "s0017": "厥於是言趙武，而復與故趙氏田邑，續趙氏祀。",
  "s0018": "晉悼公之（十）［七］年，韓獻子老。",
  "s0019": "獻子卒，子宣子代。",
  "s0020": "宣字徙居州。",
  "s0021": "晉平公十四年，吳季札使晉，曰：「晉國之政卒歸於韓、魏、趙矣。」",
  "s0022": "晉頃公十二年，韓宣子與趙、魏共分祁氏、羊舌氏十縣。",
  "s0023": "晉定公十五年，宣子與趙簡子侵伐范、中行氏。",
  "s0024": "宣子卒，子貞子代立。",
  "s0025": "貞子徙居平陽。",
  "s0026": "貞子卒，子簡子代。",
  "s0027": "簡子卒，子莊子代。",
  "s0028": "莊子卒，子康子代。",
  "s0029": "康子與趙襄子、魏桓子共敗知伯，分其地，地益大，大於諸侯。",
  "s0030": "康子卒，子武子代。",
  "s0031": "武子二年，伐鄭，殺其君幽公。",
  "s0032": "十六年，武子卒，子景侯立。",
  "s0033": "景侯虔元年，伐鄭，取雍丘。",
  "s0034": "二年，鄭敗我負黍。",
  "s0035": "六年，與趙、魏俱得列為諸侯。",
  "s0036": "九年，鄭圍我陽翟。",
  "s0037": "景侯卒，子列侯取立。",
  "s0038": "列侯三年，聶政殺韓相俠累。",
  "s0039": "九年，秦伐我宜陽，取六邑。",
  "s0040": "十三年，列侯卒，子文侯立。",
  "s0041": "是歲魏文侯卒。",
  "s0042": "文侯二年，伐鄭，取陽城。",
  "s0043": "伐宋，到彭城，執宋君。",
  "s0044": "七年，伐齊，至桑丘。",
  "s0045": "鄭反晉。",
  "s0046": "九年，伐齊，至靈丘。",
  "s0047": "十年，文侯卒，子哀侯立。",
  "s0048": "哀侯元年，與趙、魏分晉國。",
  "s0049": "二年，滅鄭，因徙都鄭。",
  "s0050": "六年，韓嚴弒其君哀侯。",
  "s0051": "而子懿侯立。",
  "s0052": "懿侯二年，魏敗我馬陵。",
  "s0053": "五年，與魏惠王會宅陽。",
  "s0054": "九年，魏敗我澮。",
  "s0055": "十二年，懿侯卒，子昭侯立。",
  "s0056": "昭侯元年，秦敗我西山。",
  "s0057": "二年，宋取我黃池。",
  "s0058": "魏取朱。",
  "s0059": "六年，伐東周，取陵觀、邢丘。",
  "s0060": "八年，申不害相韓，修術行道，國內以治，諸侯不來侵伐。",
  "s0061": "十年，韓姬弒其君悼公。",
  "s0062": "十一年，昭侯如秦。",
  "s0063": "二十二年，申不害死。",
  "s0064": "二十四年，秦來拔我宜陽。",
  "s0065": "二十五年，旱，作高門。",
  "s0066": "屈宜臼曰：「昭侯不出此門。",
  "s0067": "何也？",
  "s0068": "不時。",
  "s0069": "吾所謂時者，非時日也，人固有利不利時。",
  "s0070": "昭侯嘗利矣，不作高門。",
  "s0071": "往年秦拔宜陽，今年旱，昭侯不以此時卹民之急，而顧益奢，此謂『時絀舉贏』。」",
  "s0072": "二十六年，高門成，昭侯卒，果不出此門。",
  "s0073": "子宣惠王立。",
  "s0074": "宣惠王五年，張儀相秦。",
  "s0075": "八年，魏敗我將韓舉。",
  "s0076": "十一年，君號為王。",
  "s0077": "與趙會區鼠。",
  "s0078": "十四，秦伐敗我鄢。",
  "s0079": "十六年，秦敗我修魚，虜得韓將鯁、申差於濁澤。",
  "s0080": "韓氏急，公仲謂韓王曰：「與國非可恃也。",
  "s0081": "今秦之欲伐楚久矣，王不如因張儀為和於秦，賂以一名都，具甲，與之南伐楚，此以一易二之計也。」",
  "s0082": "韓王曰：「善。」",
  "s0083": "乃警公仲之行，將西購於秦。",
  "s0084": "楚王聞之大恐，召陳軫告之。",
  "s0085": "陳軫曰：「秦之欲伐楚久矣，今又得韓之名都一而具甲，秦韓并兵而伐楚，此秦所禱祀而求也。",
  "s0086": "今已得之矣，楚國必伐矣。",
  "s0087": "王聽臣為之警四境之內，起師言救韓，命戰車滿道路，發信臣，多其車，重其幣，使信王之救己也。",
  "s0088": "縱韓不能聽我，韓必德王也，必不為鴈行以來，是秦韓不和也，兵雖至，楚不大病也。",
  "s0089": "為能聽我絕和於秦，秦必大怒，以厚怨韓。",
  "s0090": "韓之南交楚，必輕秦；",
  "s0091": "輕秦，其應秦必不敬：是因秦、韓之兵而免楚國之患也。」",
  "s0092": "楚王曰：「善。」",
  "s0093": "乃警四境之內，興師言救韓。",
  "s0094": "命戰車滿道路，發信臣，多其車，重其幣。",
  "s0095": "謂韓王曰：「不穀國雖小，已悉發之矣。",
  "s0096": "願大國遂肆志於秦，不穀將以楚殉韓。」",
  "s0097": "韓王聞之大說，乃止公仲之行。",
  "s0098": "公仲曰：「不可。",
  "s0099": "夫以實伐我者秦也，以虛名救我者楚也。",
  "s0100": "王恃楚之虛名，而輕絕彊秦之敵，王必為天下大笑。",
  "s0101": "且楚韓非兄弟之國也，又非素約而謀伐秦也。",
