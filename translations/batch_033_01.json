{
  "s0001": {
    "chinese": "傳曰：「視之不明，是謂不悊，厥咎舒，厥罰恆奧，厥極疾。",
    "literal": "",
    "idiomatic": ""
  },
  "s0002": {
    "chinese": "時則有草妖，時則有蠃蟲之孽，時則有羊禍，時則有目痾，時則有赤眚赤祥。",
    "literal": "",
    "idiomatic": ""
  },
  "s0003": {
    "chinese": "惟水沴火。」",
    "literal": "",
    "idiomatic": ""
  },
  "s0004": {
    "chinese": "「視之不明，是謂不悊」，悊，知也。",
    "literal": "",
    "idiomatic": ""
  },
  "s0005": {
    "chinese": "《詩》云：「爾德不明，以亡陪亡卿；",
    "literal": "",
    "idiomatic": ""
  },
  "s0006": {
    "chinese": "不明爾德，以亡背亡仄。」",
    "literal": "",
    "idiomatic": ""
  },
  "s0007": {
    "chinese": "言上不明，暗昧蔽惑，則不能知善惡，親近習，長同類，亡功者受賞，有罪者不殺，百官廢亂，失在舒緩，故其咎舒也。",
    "literal": "",
    "idiomatic": ""
  },
  "s0008": {
    "chinese": "盛夏日長，暑以養物，政弛緩，故其罰常奧也。",
    "literal": "",
    "idiomatic": ""
  },
  "s0009": {
    "chinese": "奧則冬溫，春夏不和，傷病民人，故極疾也。",
    "literal": "",
    "idiomatic": ""
  },
  "s0010": {
    "chinese": "誅不行則霜不殺草，繇臣下則殺不以時，故有草妖。",
    "literal": "",
    "idiomatic": ""
  },
  "s0011": {
    "chinese": "凡妖，貌則以服，言則以詩，聽則以聲。",
    "literal": "",
    "idiomatic": ""
  },
  "s0012": {
    "chinese": "視則以色者，五色物之大分也，在於眚祥，故聖人以為草妖，失秉之明者也。",
    "literal": "",
    "idiomatic": ""
  },
  "s0013": {
    "chinese": "溫奧生蟲，故有蠃蟲之孽，謂螟螣之類當死不死，未當生而生，或多於故而為災也。",
    "literal": "",
    "idiomatic": ""
  },
  "s0014": {
    "chinese": "劉歆以為屬思心不容。",
    "literal": "",
    "idiomatic": ""
  },
  "s0015": {
    "chinese": "於易，剛而包柔為離，離為火為目。",
    "literal": "",
    "idiomatic": ""
  },
  "s0016": {
    "chinese": "羊上角下號，剛而包柔，羊大目而不精明，視氣毀故有羊禍。",
    "literal": "",
    "idiomatic": ""
  },
  "s0017": {
    "chinese": "一曰，暑歲羊多疫死，及為怪，亦是也。",
    "literal": "",
    "idiomatic": ""
  },
  "s0018": {
    "chinese": "及人，則多病目者，故有目痾。",
    "literal": "",
    "idiomatic": ""
  },
  "s0019": {
    "chinese": "火色赤，故有赤眚赤祥。",
    "literal": "",
    "idiomatic": ""
  },
  "s0020": {
    "chinese": "凡視傷者病火氣，火氣傷則水沴之。",
    "literal": "",
    "idiomatic": ""
  },
  "s0021": {
    "chinese": "其極疾者，順之，其福曰壽。",
    "literal": "",
    "idiomatic": ""
  },
  "s0022": {
    "chinese": "劉歆視傳曰有羽蟲之孽，雞禍。",
    "literal": "",
    "idiomatic": ""
  },
  "s0023": {
    "chinese": "說以為於天文南方喙為鳥星，故為羽蟲；",
    "literal": "",
    "idiomatic": ""
  },
  "s0024": {
    "chinese": "禍亦從羽，故為雞；",
    "literal": "",
    "idiomatic": ""
  },
  "s0025": {
    "chinese": "雞於易自在巽。",
    "literal": "",
    "idiomatic": ""
  },
  "s0026": {
    "chinese": "說非是。",
    "literal": "",
    "idiomatic": ""
  },
  "s0027": {
    "chinese": "庶徵之恆奧，劉向以為春秋亡冰也。",
    "literal": "",
    "idiomatic": ""
  },
  "s0028": {
    "chinese": "小奧不書，無冰然後書，舉其大者也。",
    "literal": "",
    "idiomatic": ""
  },
  "s0029": {
    "chinese": "京房易傳曰：「祿不遂行茲謂欺，厥咎奧，雨雪四至而溫。",
    "literal": "",
    "idiomatic": ""
  },
  "s0030": {
    "chinese": "臣安祿樂逸茲謂亂，奧而生蟲。",
    "literal": "",
    "idiomatic": ""
  },
  "s0031": {
    "chinese": "知罪不誅茲謂舒，其奧，夏則暑殺人，冬則物華實。",
    "literal": "",
    "idiomatic": ""
  },
  "s0032": {
    "chinese": "重過不誅，茲謂亡徵，其咎當寒而奧六日也。」",
    "literal": "",
    "idiomatic": ""
  },
  "s0033": {
    "chinese": "桓公十五年「春，亡冰」。",
    "literal": "",
    "idiomatic": ""
  },
  "s0034": {
    "chinese": "劉向以為周春，今冬也。",
    "literal": "",
    "idiomatic": ""
  },
  "s0035": {
    "chinese": "先是連兵鄰國，三戰而再敗也，內失百姓，外失諸侯，不敢行誅罰，鄭伯突篡兄而立，公與相親，長養同類，不明善惡之罰也。",
    "literal": "",
    "idiomatic": ""
  },
  "s0036": {
    "chinese": "董仲舒以為象夫人不正，陰失節也。",
    "literal": "",
    "idiomatic": ""
  },
  "s0037": {
    "chinese": "成公元年「二月，無冰」。",
    "literal": "",
    "idiomatic": ""
  },
  "s0038": {
    "chinese": "董仲舒以為方有宣公之喪，君臣無悲哀之心，而炕陽，作丘甲。",
    "literal": "",
    "idiomatic": ""
  },
  "s0039": {
    "chinese": "劉向以為時公幼弱，政舒緩也。",
    "literal": "",
    "idiomatic": ""
  },
  "s0040": {
    "chinese": "襄公二十八年「春，無冰」。",
    "literal": "",
    "idiomatic": ""
  },
  "s0041": {
    "chinese": "劉向以為先是公作三軍，有侵陵用武之意，於是鄰國不和，伐其三鄙，被兵十有餘年，因之以饑饉，百姓怨望，臣下心離，公懼而弛緩，不敢行誅罰，楚有夷狄行，公有從楚心，不明善惡之應。",
    "literal": "",
    "idiomatic": ""
  },
  "s0042": {
    "chinese": "董仲舒指略同。",
    "literal": "",
    "idiomatic": ""
  },
  "s0043": {
    "chinese": "一曰，水旱之災，寒暑之變，天下皆同，故曰「無冰」，天下異也。",
    "literal": "",
    "idiomatic": ""
  },
  "s0044": {
    "chinese": "桓公殺兄弒君，外成宋亂，與鄭易邑，背畔周室。",
    "literal": "",
    "idiomatic": ""
  },
  "s0045": {
    "chinese": "成公時，楚橫行中國，王札子殺召伯、毛伯，晉敗天子之師于貿戎，天子皆不能討。",
    "literal": "",
    "idiomatic": ""
  },
  "s0046": {
    "chinese": "襄公時，天下諸侯之大夫皆執國權，君不能制。",
    "literal": "",
    "idiomatic": ""
  },
  "s0047": {
    "chinese": "漸將日甚，善惡不明，誅罰不行。",
    "literal": "",
    "idiomatic": ""
  },
  "s0048": {
    "chinese": "周失之舒，秦失之急，故周衰亡寒歲，秦滅亡奧年。",
    "literal": "",
    "idiomatic": ""
  },
  "s0049": {
    "chinese": "武帝元狩六年冬，亡冰。",
    "literal": "",
    "idiomatic": ""
  },
  "s0050": {
    "chinese": "先是，比年遣大將軍衛青、霍去病攻祁連，絕大幕，窮追單于，斬首十餘萬級，還，大行慶賞。",
    "literal": "",
    "idiomatic": ""
  }
}