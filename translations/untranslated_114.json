{
  "s0001": "閩越王無諸及越東海王搖者，其先皆越王句踐之後也，姓騶氏。",
  "s0002": "秦已并天下，皆廢為君長，以其地為閩中郡。",
  "s0003": "及諸侯畔秦，無諸、搖率越歸鄱陽令吳芮，所謂鄱君者也，從諸侯滅秦。",
  "s0004": "當是之時，項籍主命，弗王，以故不附楚。",
  "s0005": "漢擊項籍，無諸、搖率越人佐漢。",
  "s0006": "漢五年，復立無諸為閩越王，王閩中故地，都東冶。",
  "s0007": "孝惠三年，舉高帝時越功，曰閩君搖功多，其民便附，乃立搖為東海王，都東甌，世俗號為東甌王。",
  "s0008": "後數世，至孝景三年，吳王濞反，欲從閩越，閩越未肯行，獨東甌從吳。",
  "s0009": "及吳破，東甌受漢購，殺吳王丹徒，以故皆得不誅，歸國。",
  "s0010": "吳王子子駒亡走閩越，怨東甌殺其父，常勸閩越擊東甌。",
  "s0011": "至建元三年，閩越發兵圍東甌。",
  "s0012": "東甌食盡，困，且降，乃使人告急天子。",
  "s0013": "天子問太尉田蚡，蚡對曰：「越人相攻擊，固其常，又數反覆，不足以煩中國往救也。",
  "s0014": "自秦時棄弗屬。」",
  "s0015": "於是中大夫莊助詰蚡曰：「特患力弗能救，德弗能覆；",
  "s0016": "誠能，何故棄之？",
  "s0017": "且秦舉咸陽而棄之，何乃越也！",
  "s0018": "今小國以窮困來告急天子，天子弗振，彼當安所告愬？",
  "s0019": "又何以子萬國乎？」",
  "s0020": "上曰：「太尉未足與計。",
  "s0021": "吾初即位，不欲出虎符發兵郡國。」",
  "s0022": "乃遣莊助以節發兵會稽。",
  "s0023": "會稽太守欲距不為發兵，助乃斬一司馬，諭意指，遂發兵浮海救東甌。",
  "s0024": "未至，閩越引兵而去。",
  "s0025": "東甌請舉國徙中國，乃悉舉眾來，處江淮之閒。",
  "s0026": "至建元六年，閩越擊南越。",
  "s0027": "南越守天子約，不敢擅發兵擊而以聞。",
  "s0028": "上遣大行王恢出豫章，大農韓安國出會稽，皆為將軍。",
  "s0029": "兵未踰嶺，閩越王郢發兵距險。",
  "s0030": "其弟餘善乃與相、宗族謀曰：「王以擅發兵擊南越，不請，故天子兵來誅。",
  "s0031": "今漢兵眾彊，今即幸勝之，后來益多，終滅國而止。",
  "s0032": "今殺王以謝天子。",
  "s0033": "天子聽，罷兵，固一國完；",
  "s0034": "不聽，乃力戰；",
  "s0035": "不勝，即亡入海。」",
  "s0036": "皆曰「善」。",
  "s0037": "即鏦殺王，使使奉其頭致大行。",
  "s0038": "大行曰：「所為來者誅王。",
  "s0039": "今王頭至，謝罪，不戰而耘，利莫大焉。」",
  "s0040": "乃以便宜案兵告大農軍，而使使奉王頭馳報天子。",
  "s0041": "詔罷兩將兵，曰：「郢等首惡，獨無諸孫繇君丑不與謀焉。」",
  "s0042": "乃使郎中將立丑為越繇王，奉閩越先祭祀。",
  "s0043": "餘善已殺郢，威行於國，國民多屬，竊自立為王。",
  "s0044": "繇王不能矯其眾持正。",
  "s0045": "天子聞之，為餘善不足復興師，曰：「餘善數與郢謀亂，而後首誅郢，師得不勞。」",
  "s0046": "因立餘善為東越王，與繇王并處。",
  "s0047": "至元鼎五年，南越反，東越王餘善上書，請以卒八千人從樓船將軍擊呂嘉等。",
  "s0048": "兵至揭揚，以海風波為解，不行，持兩端，陰使南越。",
  "s0049": "及漢破番禺，不至。",
  "s0050": "是時樓船將軍楊仆使使上書，願便引兵擊東越。",
  "s0051": "上曰士卒勞倦，不許，罷兵，令諸校屯豫章梅領待命。",
  "s0052": "元鼎六年秋，餘善聞樓船請誅之，漢兵臨境，且往，乃遂反，發兵距漢道。",
  "s0053": "號將軍騶力等為「吞漢將軍」，入白沙、武林、梅嶺，殺漢三校尉。",
  "s0054": "是時漢使大農張成、故山州侯齒將屯，弗敢擊，卻就便處，皆坐畏懦誅。",
  "s0055": "餘善刻「武帝」璽自立，詐其民，為妄言。",
  "s0056": "天子遣橫海將軍韓說出句章，浮海從東方往；",
  "s0057": "樓船將軍楊仆出武林；",
  "s0058": "中尉王溫舒出梅嶺；",
  "s0059": "越侯為戈船、下瀨將軍，出若邪、白沙。",
  "s0060": "元封元年冬，咸入東越。",
  "s0061": "東越素發兵距險，使徇北將軍守武林，敗樓船軍數校尉，殺長吏。",
  "s0062": "樓船將軍率錢唐轅終古斬徇北將軍，為御兒侯。",
  "s0063": "自兵未往。",
  "s0064": "故越衍侯吳陽前在漢，漢使歸諭餘善，餘善弗聽。",
  "s0065": "及橫海將軍先至，越衍侯吳陽以其邑七百人反，攻越軍於漢陽。",
  "s0066": "從建成侯敖，與其率，從繇王居股謀曰：「餘善首惡，劫守吾屬。",
  "s0067": "今漢兵至，眾彊，計殺餘善，自歸諸將，儻幸得脫。」",
  "s0068": "乃遂俱殺餘善，以其眾降橫海將軍，故封繇王居股為東成侯，萬戶；",
  "s0069": "封建成侯敖為開陵侯；",
  "s0070": "封越衍侯吳陽為北石侯；",
  "s0071": "封橫海將軍說為案道侯；",
  "s0072": "封橫海校尉福為繚嫈侯。",
  "s0073": "福者，成陽共王子，故為海常侯，坐法失侯。",
  "s0074": "舊從軍無功，以宗室故侯。",
  "s0075": "諸將皆無成功，莫封。",
  "s0076": "東越將多軍，漢兵至，棄其軍降，封為無錫侯。",
  "s0077": "於是天子曰東越狹多阻，閩越悍，數反覆，詔軍吏皆將其民徙處江淮閒。",
  "s0078": "東越地遂虛。",
  "s0079": "太史公曰：越雖蠻夷，其先豈嘗有大功德於民哉，何其久也！",
  "s0080": "歷數代常為君王，句踐一稱伯。",
  "s0081": "然餘善至大逆，滅國遷眾，其先苗裔繇王居股等猶尚封為萬戶侯，由此知越世世為公侯矣。",
  "s0082": "蓋禹之餘烈也。"
}