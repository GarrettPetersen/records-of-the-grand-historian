{
  "s0361": "曰：「然。」",
  "s0362": "桀溺曰：「悠悠者天下皆是也，而誰以易之？",
  "s0363": "且與其從辟人之士，豈若從辟世之士哉！」",
  "s0364": "耰而不輟。",
  "s0365": "子路以告孔子，孔子憮然曰：「鳥獸不可與同群。",
  "s0366": "天下有道，丘不與易也。」",
  "s0368": "他日，子路行，遇荷蓧丈人，曰：「子見夫子乎？」",
  "s0369": "丈人曰：「四體不勤，五穀不分，孰為夫子！」",
  "s0370": "植其杖而芸。",
  "s0371": "子路以告，孔子曰：「隱者也。」",
  "s0372": "復往，則亡。",
  "s0373": "孔子遷于蔡三歲，吳伐陳。",
  "s0374": "楚救陳，軍于城父。",
  "s0375": "聞孔子在陳蔡之間，楚使人聘孔子。",
  "s0376": "孔子將往拜禮，陳蔡大夫謀曰：「孔子賢者，所刺譏皆中諸侯之疾。",
  "s0377": "今者久留陳蔡之間，諸大夫所設行皆非仲尼之意。",
  "s0378": "今楚，大國也，來聘孔子。",
  "s0379": "孔子用於楚，則陳蔡用事大夫危矣。」",
  "s0380": "於是乃相與發徒役圍孔子於野。",
  "s0381": "不得行，絕糧。",
  "s0382": "從者病，莫能興。",
  "s0383": "孔子講誦弦歌不衰。",
  "s0384": "子路慍見曰：「君子亦有窮乎？」",
  "s0385": "孔子曰：「君子固窮，小人窮斯濫矣。」",
  "s0387": "子貢色作。",
  "s0388": "孔子曰：「賜，爾以予為多學而識之者與？」",
  "s0389": "曰：「然。",
  "s0390": "非與？」",
  "s0391": "孔子曰：「非也。",
  "s0392": "予一以貫之。」",
  "s0394": "孔子知弟子有慍心，乃召子路而問曰：「《詩》云『匪兕匪虎，率彼曠野』。",
  "s0395": "吾道非邪？",
  "s0396": "吾何為於此？」",
  "s0397": "子路曰：「意者吾未仁邪？",
  "s0398": "人之不我信也。",
  "s0399": "意者吾未知邪？",
  "s0400": "人之不我行也。」",
  "s0401": "孔子曰：「有是乎！",
  "s0402": "由，譬使仁者而必信，安有伯夷、叔齊？",
  "s0403": "使知者而必行，安有王子比干？」",
  "s0405": "子路出，子貢入見。",
  "s0406": "孔子曰：「賜，《詩》云『匪兕匪虎，率彼曠野』。",
  "s0407": "吾道非邪？",
  "s0408": "吾何為於此？」",
  "s0409": "子貢曰：「夫子之道至大也，故天下莫能容夫子。",
  "s0410": "夫子蓋少貶焉？」",
  "s0411": "孔子曰：「賜，良農能稼而不能為穡，良工能巧而不能為順。",
  "s0412": "君子能脩其道，綱而紀之，統而理之，而不能為容。",
  "s0413": "今爾不脩爾道而求為容。",
  "s0414": "賜，而志不遠矣！」"
}