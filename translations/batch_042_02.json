  "s0123": "厲公初立四歲，亡居櫟，居櫟十七歲，復入，立七歲，與亡凡二十八年。",
  "s0124": "二十四年，文公之賤妾曰燕姞，夢天與之蘭，曰：「余為伯鯈。",
  "s0125": "余，爾祖也。",
  "s0126": "以是為而子，蘭有國香。」",
  "s0127": "以夢告文公，文公幸之，而予之草蘭為符。",
  "s0128": "遂生子，名曰蘭。",
  "s0129": "三十六年，晉公子重耳過，文公弗禮。",
  "s0130": "文公弟叔詹曰：「重耳賢，且又同姓，窮而過君，不可無禮。」",
  "s0131": "文公曰：「諸侯亡公子過者多矣，安能盡禮之！」",
  "s0132": "詹曰：「君如弗禮，遂殺之；",
  "s0133": "弗殺，使即反國，為鄭憂矣。」",
  "s0134": "文公弗聽。",
  "s0135": "三十七年春，晉公子重耳反國，立，是為文公。",
  "s0136": "秋，鄭入滑，滑聽命，已而反與衛，於是鄭伐滑。",
  "s0137": "周襄王使伯服請滑。",
  "s0138": "鄭文公怨惠王之亡在櫟，而文公父厲公入之，而惠王不賜厲公爵祿，又怨襄王之與衛滑，故不聽襄王請而囚伯服。",
  "s0139": "王怒，與翟人伐鄭，弗克。",
  "s0140": "冬，翟攻伐襄王，襄王出奔鄭，鄭文公居王于氾。",
  "s0141": "三十八年，晉文公入襄王成周。",
  "s0142": "四十一年，助楚擊晉。",
  "s0143": "自晉文公之過無禮，故背晉助楚。",
  "s0144": "四十三年，晉文公與秦穆公共圍鄭，討其助楚攻晉者，及文公過時之無禮也。",
  "s0145": "初，鄭文公有三夫人，寵子五人，皆以罪蚤死。",
  "s0146": "公怒，溉逐群公子。",
  "s0147": "子蘭奔晉，從晉文公圍鄭。",
  "s0148": "時蘭事晉文公甚謹，愛幸之，乃私於晉，以求入鄭為太子。",
  "s0149": "晉於是欲得叔詹為僇。",
  "s0150": "鄭文公恐，不敢謂叔詹言。",
  "s0151": "詹聞，言於鄭君曰：「臣謂君，君不聽臣，晉卒為患。",
  "s0152": "然晉所以圍鄭，以詹，詹死而赦鄭國，詹之願也。」",
  "s0153": "乃自殺。",
  "s0154": "鄭人以詹尸與晉。",
  "s0155": "晉文公曰：「必欲一見鄭君，辱之而去。」",
  "s0156": "鄭人患之，乃使人私於秦曰：「破鄭益晉，非秦之利也。」",
  "s0157": "秦兵罷。",
  "s0158": "晉文公欲入蘭為太子，以告鄭。",
  "s0159": "鄭大夫石癸曰：「吾聞姞姓乃后稷之元妃，其後當有興者。",
  "s0160": "子蘭母，其後也。",
  "s0161": "且夫人子盡已死，餘庶子無如蘭賢。",
  "s0162": "今圍急，晉以為請，利孰大焉！」",
  "s0163": "遂許晉，與盟，而卒立子蘭為太子，晉兵乃罷去。",
  "s0164": "四十五年，文公卒，子蘭立，是為繆公。",
  "s0165": "繆公元年春，秦繆公使三將將兵欲襲鄭，至滑，逢鄭賈人弦高詐以十二牛勞軍，故秦兵不至而還，晉敗之於崤。",
  "s0166": "初，往年鄭文公之卒也，鄭司城繒賀以鄭情賣之，秦兵故來。",
  "s0167": "三年，鄭發兵從晉伐秦，敗秦兵於汪。",
  "s0168": "往年楚太子商臣弒其父成王代立。",
  "s0169": "二十一年，與宋華元伐鄭。",
  "s0170": "華元殺羊食士，不與其御羊斟，怒以馳鄭，鄭囚華元。",
  "s0171": "宋贖華元，元亦亡去。",
  "s0172": "晉使趙穿以兵伐鄭。",
  "s0173": "靈公元年春，楚獻黿於靈公。",
  "s0174": "子家、子公將朝靈公，子公之食指動，謂子家曰：「佗日指動，必食異物。」",
  "s0175": "及入，見靈公進黿羹，子公笑曰：「果然！」",
  "s0176": "靈公問其笑故，具告靈公。",
  "s0177": "靈公召之，獨弗予羹。",
  "s0178": "子公怒，染其指，嘗之而出。",
  "s0179": "公怒，欲殺子公。",
  "s0180": "子公與子家謀先。",
  "s0181": "夏，弒靈公。",
  "s0182": "鄭人欲立靈公弟去疾，去疾讓曰：「必以賢，則去疾不肖；",
  "s0183": "必以順，則公子堅長。」",
  "s0184": "堅者，靈公庶弟，去疾之兄也。",
  "s0185": "於是乃立子堅，是為襄公。",
  "s0186": "襄公立，將盡去繆氏。",
  "s0187": "繆氏者，殺靈公、子公之族家也。",
  "s0188": "去疾曰：「必去繆氏，我將去之。」",
  "s0189": "乃止。",
  "s0190": "皆以為大夫。",
  "s0191": "襄公元年，楚怒鄭受宋賂縱華元，伐鄭。",
  "s0192": "鄭背楚，與晉親。",
  "s0193": "五年，楚復伐鄭，晉來救之。",
  "s0194": "六年，子家卒，國人復逐其族，以其弒靈公也。",
  "s0195": "七年，鄭與晉盟鄢陵。",
  "s0196": "八年，楚莊王以鄭與晉盟，來伐，圍鄭三月，鄭以城降楚。",
  "s0197": "楚王入自皇門，鄭襄公肉袒掔羊以迎，曰：「孤不能事邊邑，使君王懷怒以及獘邑，孤之罪也。",
  "s0198": "敢不惟命是聽。",
  "s0199": "君王遷之江南，及以賜諸侯，亦惟命是聽。",
  "s0200": "若君王不忘厲、宣王，桓、武公，哀不忍絕其社稷，錫不毛之地，使復得改事君王，孤之願也，然非所敢望也。",
  "s0201": "敢布腹心，惟命是聽。」",
  "s0202": "莊王為卻三十里而後舍。",
  "s0203": "楚群臣曰：「自郢至此，士大夫亦久勞矣。",
  "s0204": "今得國捨之，何如？」",
  "s0205": "莊王曰：「所為伐，伐不服也。",
  "s0206": "今已服，尚何求乎？」",
  "s0207": "卒去。",
  "s0208": "晉聞楚之伐鄭，發兵救鄭。",
  "s0209": "其來持兩端，故遲，比至河，楚兵已去。",
  "s0210": "晉將率或欲渡，或欲還，卒渡河。",
  "s0211": "莊王聞，還擊晉。",
  "s0212": "鄭反助楚，大破晉軍於河上。",
  "s0213": "十年，晉來伐鄭，以其反晉而親楚也。",
  "s0214": "十一年，楚莊王伐宋，宋告急于晉。",
  "s0215": "晉景公欲發兵救宋，伯宗諫晉君曰：「天方開楚，未可伐也。」",
  "s0216": "乃求壯士得霍人解揚，字子虎，誆楚，令宋毋降。",
  "s0217": "過鄭，鄭與楚親，乃執解揚而獻楚。",
  "s0218": "楚王厚賜與約，使反其言，令宋趣降，三要乃許。",
  "s0219": "於是楚登解揚樓車，令呼宋。",
  "s0220": "遂負楚約而致其晉君命曰：「晉方悉國兵以救宋，宋雖急，慎毋降楚，晉兵今至矣！」",
  "s0221": "楚莊王大怒，將殺之。",
  "s0222": "解揚曰：「君能制命為義，臣能承命為信。",
  "s0223": "受吾君命以出，有死無隕。」",
  "s0224": "莊王曰：「若之許我，已而背之，其信安在？」",
  "s0225": "解揚曰：「所以許王，欲以成吾君命也。」",
  "s0226": "將死，顧謂楚軍曰：「為人臣無忘盡忠得死者！」",
  "s0227": "楚王諸弟皆諫王赦之，於是赦解揚使歸。",
  "s0228": "晉爵之為上卿。",
  "s0229": "十八年，襄公卒，子悼公沸立。",
  "s0230": "悼公元年，鄦公惡鄭於楚，悼公使弟睔於楚自訟。",
  "s0231": "訟不直，楚囚睔。",
  "s0232": "於是鄭悼公來與晉平，遂親。",
  "s0233": "睔私於楚子反，子反言歸睔於鄭。",
  "s0234": "二年，楚伐鄭，晉兵來救。",
  "s0235": "是歲，悼公卒，立其弟睔，是為成公。",
  "s0236": "成公三年，楚共王曰「鄭成公孤有德焉」，使人來與盟。",
  "s0237": "成公私與盟。",
  "s0238": "秋，成公朝晉，晉曰「鄭私平於楚」，執之。",
  "s0239": "使欒書伐鄭。",
  "s0240": "四年春，鄭患晉圍，公子如乃立成公庶兄繻為君。",
  "s0241": "其四月，晉聞鄭立君，乃歸成公。",
  "s0242": "鄭人聞成公歸，亦殺君繻，迎成公。",
  "s0243": "晉兵去。",
  "s0244": "十年，背晉盟，盟於楚。",
  "s0245": "晉厲公怒，發兵伐鄭。",
  "s0246": "楚共王救鄭。",
  "s0247": "晉楚戰鄢陵，楚兵敗，晉射傷楚共王目，俱罷而去。",
  "s0248": "十三年，晉悼公伐鄭，兵於洧上。",
  "s0249": "鄭城守，晉亦去。",
  "s0250": "十四年，成公卒，子惲立。",
  "s0251": "是為釐公。",
  "s0252": "釐公五年，鄭相子駟朝釐公，釐公不禮。",
  "s0253": "子駟怒，使廚人藥殺釐公，赴諸侯曰「釐公暴病卒」。",
  "s0254": "立釐公子嘉，嘉時年五歲，是為簡公。",
  "s0255": "簡公元年，諸公子謀欲誅相子駟，子駟覺之，反盡誅諸公子。",
  "s0256": "二年，晉伐鄭，鄭與盟，晉去。",
  "s0257": "冬，又與楚盟。",
  "s0258": "子駟畏誅，故兩親晉、楚。",
  "s0259": "三年，相子駟欲自立為君，公子子孔使尉止殺相子駟而代之。",
  "s0260": "子孔又欲自立。",
  "s0261": "子產曰：「子駟為不可，誅之，今又效之，是亂無時息也。」",
  "s0262": "於是子孔從之而相鄭簡公。",
  "s0263": "四年，晉怒鄭與楚盟，伐鄭，鄭與盟。",
  "s0264": "楚共王救鄭，敗晉兵。",
  "s0265": "簡公欲與晉平，楚又囚鄭使者。",
  "s0266": "十二年，簡公怒相子孔專國權，誅之，而以子產為卿。",
  "s0267": "十九年，簡公如晉請衛君還，而封子產以六邑。",
  "s0268": "子產讓，受其三邑。",
  "s0269": "二十二年，吳使延陵季子於鄭，見子產如舊交，謂子產曰：「鄭之執政者侈，難將至，政將及子。",
  "s0270": "子為政，必以禮；",
  "s0271": "不然，鄭將敗。」",
  "s0272": "子產厚遇季子。",
  "s0273": "二十三年，諸公子爭寵相殺，又欲殺子產。",
  "s0274": "公子或諫曰：「子產仁人，鄭所以存者子產也，勿殺！」",
  "s0275": "乃止。",
  "s0276": "二十五年，鄭使子產於晉，問平公疾。",
  "s0277": "平公曰：「卜而曰實沈、臺駘為祟，史官莫知，敢問？」",
  "s0278": "對曰：「高辛氏有二子，長曰閼伯，季曰實沈，居曠林，不相能也，日操干戈以相征伐。",
  "s0279": "后帝弗臧，遷閼伯于商丘，主辰，商人是因，故辰為商星。",
  "s0280": "遷實沈于大夏，主參，唐人是因，服事夏、商，其季世曰唐叔虞。",
  "s0281": "當武王邑姜方娠大叔，夢帝謂己：『余命而子曰虞，乃與之唐，屬之參而蕃育其子孫。』",
  "s0282": "及生有文在其掌曰『虞』，遂以命之。",
  "s0283": "及成王滅唐而國大叔焉。",
  "s0284": "故參為晉星。",
  "s0285": "由是觀之，則實沈，參神也。",
  "s0286": "昔金天氏有裔子曰昧，為玄冥師，生允格、臺駘。",
  "s0287": "臺駘能業其官，宣汾、洮，障大澤，以處太原。",
  "s0288": "帝用嘉之，國之汾川。",
  "s0289": "沈、姒、蓐、黃實守其祀。",
  "s0290": "今晉主汾川而滅之。",
  "s0291": "由是觀之，則臺駘，汾、洮神也。",
  "s0292": "然是二者不害君身。",
  "s0293": "山川之神，則水旱之菑禜之；",
  "s0294": "日月星辰之神，則雪霜風雨不時禜之；",
  "s0295": "若君疾，飲食哀樂女色所生也。」",
  "s0296": "平公及叔向曰：「善，博物君子也！」",
  "s0297": "厚為之禮於子產。",
  "s0298": "二十七年夏，鄭簡公朝晉。",
  "s0299": "冬，畏楚靈王之彊，又朝楚，子產從。",
  "s0300": "二十八年，鄭君病，使子產會諸侯，與楚靈王盟於申，誅齊慶封。",
  "s0301": "三十六年，簡公卒，子定公寧立。",
  "s0302": "秋，定公朝晉昭公。",
  "s0303": "定公元年，楚公子棄疾弒其君靈王而自立，為平王。",
  "s0304": "欲行德諸侯。",
  "s0305": "歸靈王所侵鄭地于鄭。",
  "s0306": "四年，晉昭公卒，其六卿彊，公室卑。",
  "s0307": "子產謂韓宣子曰：「為政必以德，毋忘所以立。」",
  "s0308": "六年，鄭火，公欲禳之。",
  "s0309": "子產曰：「不如修德。」",
  "s0311": "八年，楚太子建來奔。",
  "s0312": "十年，太子建與晉謀襲鄭。",
  "s0313": "鄭殺建，建子勝奔吳。",
  "s0314": "十一年，定公如晉。",
  "s0315": "晉與鄭謀，誅周亂臣，入敬王于周。",
  "s0316": "十三年，定公卒，子獻公蠆立。",
  "s0317": "獻公十三年卒，子聲公勝立。",
  "s0318": "當是時，晉六卿彊，侵奪鄭，鄭遂弱。",
  "s0319": "聲公五年，鄭相子產卒，鄭人皆哭泣，悲之如亡親戚。",
  "s0320": "子產者，鄭成公少子也。",
  "s0321": "為人仁愛人，事君忠厚。",
  "s0322": "孔子嘗過鄭，與子產如兄弟云。",
  "s0323": "及聞子產死，孔子為泣曰：「古之遺愛也！」",
  "s0325": "八年，晉范、中行氏反晉，告急於鄭，鄭救之。",
  "s0326": "晉伐鄭，敗鄭軍於鐵。",
  "s0327": "十四年，宋景公滅曹。",
  "s0328": "二十年，齊田常弒其君簡公，而常相於齊。",
  "s0329": "二十二年，楚惠王滅陳。",
  "s0330": "孔子卒。",
  "s0331": "三十六年，晉知伯伐鄭，取九邑。",
  "s0332": "三十七年，聲公卒，子哀公易立。",
  "s0333": "哀公八年，鄭人弒哀公而立聲公弟丑，是為共公。",
  "s0334": "共公三年，三晉滅知伯。",
  "s0335": "三十一年，共公卒，子幽公已立。",
  "s0336": "幽公元年，韓武子伐鄭，殺幽公。",
  "s0337": "鄭人立幽公弟駘，是為繻公。",
  "s0338": "繻公十五年，韓景侯伐鄭，取雍丘。",
  "s0339": "鄭城京。",
  "s0340": "十六年，鄭伐韓，敗韓兵於負黍。",
  "s0341": "二十年，韓、趙、魏列為諸侯。",
  "s0342": "二十三年，鄭圍韓之陽翟。",
  "s0343": "二十五年，鄭君殺其相子陽。",
  "s0344": "二十七，子陽之黨共弒繻公駘而立幽公弟乙為君，是為鄭君。",
  "s0345": "鄭君乙立二年，鄭負黍反，復歸韓。",
  "s0346": "十一年，韓伐鄭，取陽城。",
  "s0347": "二十一年，韓哀侯滅鄭，并其國。",
  "s0348": "太史公曰：語有之，「以權利合者，權利盡而交疏」，甫瑕是也。",
  "s0349": "甫瑕雖以劫殺鄭子內厲公，厲公終背而殺之，此與晉之裏克何異？",
  "s0350": "守節如荀息，身死而不能存奚齊。",
