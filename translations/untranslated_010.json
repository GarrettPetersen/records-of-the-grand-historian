{
  "s0001": "孝文皇帝，高祖中子也。",
  "s0002": "高祖十一年春，已破陳豨軍，定代地，立為代王，都中都。",
  "s0003": "太后薄氏子。",
  "s0004": "即位十七年，高后八年七月，高后崩。",
  "s0005": "九月，諸呂呂產等欲為亂，以危劉氏，大臣共誅之，謀召立代王，事在呂后語中。",
  "s0006": "丞相陳平、太尉周勃等使人迎代王。",
  "s0007": "代王問左右郎中令張武等。",
  "s0008": "張武等議曰：「漢大臣皆故高帝時大將，習兵，多謀詐，此其屬意非止此也，特畏高帝、呂太后威耳。",
  "s0009": "今已誅諸呂，新啑血京師，此以迎大王為名，實不可信。",
  "s0010": "願大王稱疾毋往，以觀其變。」",
  "s0011": "中尉宋昌進曰：「群臣之議皆非也。",
  "s0012": "夫秦失其政，諸侯豪桀并起，人人自以為得之者以萬數，然卒踐天子之位者，劉氏也，天下絕望，一矣。",
  "s0013": "高帝封王子弟，地犬牙相制，此所謂盤石之宗也，天下服其彊，二矣。",
  "s0014": "漢興，除秦苛政，約法令，施德惠，人人自安，難動搖，三矣。",
  "s0015": "夫以呂太后之嚴，立諸呂為三王，擅權專制，然而太尉以一節入北軍，一呼士皆左袒，為劉氏，叛諸呂，卒以滅之。",
  "s0016": "此乃天授，非人力也。",
  "s0017": "今大臣雖欲為變，百姓弗為使，其黨寧能專一邪？",
  "s0018": "方今內有朱虛、東牟之親，外畏吳、楚、淮南、瑯邪、齊、代之彊。",
  "s0019": "方今高帝子獨淮南王與大王，大王又長，賢聖仁孝，聞於天下，故大臣因天下之心而欲迎立大王，大王勿疑也。」",
  "s0020": "代王報太后計之，猶與未定。",
  "s0021": "卜之龜，卦兆得大橫。",
  "s0022": "占曰：「大橫庚庚，余為天王，夏啟以光。」",
  "s0023": "代王曰：「寡人固已為王矣，又何王？」",
  "s0024": "卜人曰：「所謂天王者乃天子。」",
  "s0025": "於是代王乃遣太后弟薄昭往見絳侯，絳侯等具為昭言所以迎立王意。",
  "s0026": "薄昭還報曰：「信矣，毋可疑者。」",
  "s0027": "代王乃笑謂宋昌曰：「果如公言。」",
  "s0028": "乃命宋昌參乘，張武等六人乘傳詣長安。",
  "s0029": "至高陵休止，而使宋昌先馳之長安觀變。",
  "s0030": "昌至渭橋，丞相以下皆迎。",
  "s0031": "宋昌還報。",
  "s0032": "代王馳至渭橋，群臣拜謁稱臣。",
  "s0033": "代王下車拜。",
  "s0034": "太尉勃進曰：「願請閒言。」",
  "s0035": "宋昌曰：「所言公，公言之。",
  "s0036": "所言私，王者不受私。」",
  "s0037": "太尉乃跪上天子璽符。",
  "s0038": "代王謝曰：「至代邸而議之。」",
  "s0039": "遂馳入代邸。",
  "s0040": "群臣從至。",
  "s0041": "丞相陳平、太尉周勃、大將軍陳武、御史大夫張蒼、宗正劉郢、朱虛侯劉章、東牟侯劉興居、典客劉揭皆再拜言曰：「子弘等皆非孝惠帝子，不當奉宗廟。",
  "s0042": "臣謹請（與）陰安侯列侯頃王后與瑯邪王、宗室、大臣、列侯、吏二千石議曰：『大王高帝長子，宜為高帝嗣。』",
  "s0043": "願大王即天子位。」",
  "s0044": "代王曰：「奉高帝宗廟，重事也。",
  "s0045": "寡人不佞，不足以稱宗廟。",
  "s0046": "願請楚王計宜者，寡人不敢當。」",
  "s0047": "群臣皆伏固請。",
  "s0048": "代王西鄉讓者三，南鄉讓者再。",
  "s0049": "丞相平等皆曰：「臣伏計之，大王奉高帝宗廟最宜稱，雖天下諸侯萬民以為宜。",
  "s0050": "臣等為宗廟社稷計，不敢忽。",
  "s0051": "願大王幸聽臣等。",
  "s0052": "臣謹奉天子璽符再拜上。」",
  "s0053": "代王曰：「宗室將相王列侯以為莫宜寡人，寡人不敢辭。」",
  "s0054": "遂即天子位。",
  "s0055": "群臣以禮次侍。",
  "s0056": "乃使太仆嬰與東牟侯興居清宮，奉天子法駕，迎于代邸。",
  "s0057": "皇帝即日夕入未央宮。",
  "s0058": "乃夜拜宋昌為衛將軍，鎮撫南北軍。",
  "s0059": "以張武為郎中令，行殿中。",
  "s0060": "還坐前殿。",
  "s0061": "於是夜下詔書曰：「閒者諸呂用事擅權，謀為大逆，欲以危劉氏宗廟，賴將相列侯宗室大臣誅之，皆伏其辜。",
  "s0062": "朕初即位，其赦天下，賜民爵一級，女子百戶牛酒，酺五日。」",
  "s0064": "辛亥，皇帝即阼，謁高廟。",
  "s0065": "右丞相平徙為左丞相，太尉勃為右丞相，大將軍灌嬰為太尉。",
  "s0066": "諸呂所奪齊楚故地，皆復與之。",
  "s0067": "壬子，遣車騎將軍薄昭迎皇太后於代。",
  "s0068": "皇帝曰：「呂產自置為相國，呂祿為上將軍，擅矯遣灌將軍嬰將兵擊齊，欲代劉氏，嬰留滎陽弗擊，與諸侯合謀以誅呂氏。",
  "s0069": "呂產欲為不善，丞相陳平與太尉周勃謀奪呂產等軍。",
  "s0070": "朱虛侯劉章首先捕呂產等。",
  "s0071": "太尉身率襄平侯通持節承詔入北軍。",
  "s0072": "典客劉揭身奪趙王呂祿印。",
  "s0073": "益封太尉勃萬戶，賜金五千斤。",
  "s0074": "丞相陳平、灌將軍嬰邑各三千戶，金二千斤。",
  "s0075": "朱虛侯劉章、襄平侯通、東牟侯劉興居邑各二千戶，金千斤。",
  "s0076": "封典客揭為陽信侯，賜金千斤。」",
  "s0078": "十二月，上曰：「法者，治之正也，所以禁暴而率善人也。",
  "s0079": "今犯法已論，而使毋罪之父母妻子同產坐之，及為收帑，朕甚不取。",
  "s0080": "其議之。」",
  "s0081": "有司皆曰：「民不能自治，故為法以禁之。",
  "s0082": "相坐坐收，所以累其心，使重犯法，所從來遠矣。",
  "s0083": "如故便。」",
  "s0084": "上曰：「朕聞法正則民愨，罪當則民從。",
  "s0085": "且夫牧民而導之善者，吏也。",
  "s0086": "其既不能導，又以不正之法罪之，是反害於民為暴者也。",
  "s0087": "何以禁之？",
  "s0088": "朕未見其便，其孰計之。」",
  "s0089": "有司皆曰：「陛下加大惠，德甚盛，非臣等所及也。",
  "s0090": "請奉詔書，除收帑諸相坐律令。」",
  "s0092": "正月，有司言曰：「蚤建太子，所以尊宗廟。",
  "s0093": "請立太子。」",
  "s0094": "上曰：「朕既不德，上帝神明未歆享，天下人民未有嗛志。",
  "s0095": "今縱不能博求天下賢聖有德之人而禪天下焉，而曰豫建太子，是重吾不德也。",
  "s0096": "謂天下何？",
  "s0097": "其安之。」",
  "s0098": "有司曰：「豫建太子，所以重宗廟社稷，不忘天下也。」",
  "s0099": "上曰：「楚王，季父也，春秋高，閱天下之義理多矣，明於國家之大體。",
  "s0100": "吳王於朕，兄也，惠仁以好德。",
  "s0101": "淮南王，弟也，秉德以陪朕。",
  "s0102": "豈為不豫哉！",
  "s0103": "諸侯王宗室昆弟有功臣，多賢及有德義者，若舉有德以陪朕之不能終，是社稷之靈，天下之福也。",
  "s0104": "今不選舉焉，而曰必子，人其以朕為忘賢有德者而專於子，非所以憂天下也。",
  "s0105": "朕甚不取也。」",
  "s0106": "有司皆固請曰：「古者殷周有國，治安皆千餘歲，古之有天下者莫長焉，用此道也。",
  "s0107": "立嗣必子，所從來遠矣。",
  "s0108": "高帝親率士大夫，始平天下，建諸侯，為帝者太祖。",
  "s0109": "諸侯王及列侯始受國者皆亦為其國祖。",
  "s0110": "子孫繼嗣，世世弗絕，天下之大義也，故高帝設之以撫海內。",
  "s0111": "今釋宜建而更選於諸侯及宗室，非高帝之志也。",
  "s0112": "更議不宜。",
  "s0113": "子某最長，純厚慈仁，請建以為太子。」",
  "s0114": "上乃許之。",
  "s0115": "因賜天下民當代父後者爵各一級封將軍薄昭為軹侯。",
  "s0116": "三月，有司請立皇后。",
  "s0117": "薄太后曰：「諸侯皆同姓，立太子母為皇后。」",
  "s0118": "皇后姓竇氏。",
  "s0119": "上為立后故，賜天下鰥寡孤獨窮困及年八十已上孤兒九歲已下布帛米肉各有數。",
  "s0120": "上從代來，初即位，施德惠天下，填撫諸侯四夷皆洽驩，乃循從代來功臣。",
  "s0121": "上曰：「方大臣之誅諸呂迎朕，朕狐疑，皆止朕，唯中尉宋昌勸朕，朕以得保奉宗廟。",
  "s0122": "已尊昌為衛將軍，其封昌為壯武侯。",
  "s0123": "諸從朕六人，官皆至九卿。」",
  "s0125": "上曰：「列侯從高帝入蜀、漢中者六十八人皆益封各三百戶，故吏二千石以上從高帝潁川守尊等十人食邑六百戶，淮陽守申徒嘉等十人五百戶，衛尉定等十人四百戶。",
  "s0126": "封淮南王舅父趙兼為周陽侯，齊王舅父駟鈞為清郭侯。」",
  "s0127": "秋，封故常山丞相蔡兼為樊侯。",
  "s0128": "人或說右丞相曰：「君本誅諸呂，迎代王，今又矜其功，受上賞，處尊位，禍且及身。」",
  "s0129": "右丞相勃乃謝病免罷，左丞相平專為丞相。",
  "s0130": "二年十月，丞相平卒，復以絳侯勃為丞相。",
  "s0131": "上曰：「朕聞古者諸侯建國千餘（歲），各守其地，以時入貢，民不勞苦，上下驩欣，靡有遺德。",
  "s0132": "今列侯多居長安，邑遠，吏卒給輸費苦，而列侯亦無由教馴其民。",
  "s0133": "其令列侯之國，為吏及詔所止者，遣太子。」",
  "s0135": "十一月晦，日有食之。",
  "s0136": "十二月望，日又食。",
  "s0137": "上曰：「朕聞之，天生蒸民，為之置君以養治之。",
  "s0138": "人主不德，布政不均，則天示之以菑，以誡不治。",
  "s0139": "乃十一月晦，日有食之，適見于天，菑孰大焉！",
  "s0140": "朕獲保宗廟，以微眇之身託于兆民君王之上，天下治亂，在朕一人，唯二三執政猶吾股肱也。",
  "s0141": "朕下不能理育群生，上以累三光之明，其不德大矣。",
  "s0142": "令至，其悉思朕之過失，及知見思之所不及，匄以告朕。",
  "s0143": "及舉賢良方正能直言極諫者，以匡朕之不逮。",
  "s0144": "因各飭其任職，務省繇費以便民。",
  "s0145": "朕既不能遠德，故憪然念外人之有非，是以設備未息。",
  "s0146": "今縱不能罷邊屯戍，而又飭兵厚衛，其罷衛將軍軍。",
  "s0147": "太仆見馬遺財足，餘皆以給傳置。」",
  "s0149": "正月，上曰：「農，天下之本，其開籍田，朕親率耕，以給宗廟粢盛。」",
  "s0151": "三月，有司請立皇子為諸侯王。",
  "s0152": "上曰：「趙幽王幽死，朕甚憐之，已立其長子遂為趙王。",
  "s0153": "遂弟辟彊及齊悼惠王子朱虛侯章、東牟侯興居有功，可王。」",
  "s0154": "乃立趙幽王少子辟彊為河閒王，以齊劇郡立朱虛侯為城陽王，立東牟侯為濟北王，皇子武為代王，子參為太原王，子揖為梁王。",
  "s0155": "上曰：「古之治天下，朝有進善之旌，誹謗之木，所以通治道而來諫者。",
  "s0156": "今法有誹謗妖言之罪，是使眾臣不敢盡情，而上無由聞過失也。",
  "s0157": "將何以來遠方之賢良？",
  "s0158": "其除之。",
  "s0159": "民或祝詛上以相約結而後相謾，吏以為大逆，其有他言，而吏又以為誹謗。",
  "s0160": "此細民之愚無知抵死，朕甚不取。",
  "s0161": "自今以來，有犯此者勿聽治。」",
  "s0163": "九月，初與郡國守相為銅虎符、竹使符。",
  "s0164": "三年十月丁酉晦，日有食之。",
  "s0165": "十一月，上曰：「前日（計）［詔］遣列侯之國，或辭未行。",
  "s0166": "丞相朕之所重，其為朕率列侯之國。」",
  "s0167": "絳侯勃免丞相就國，以太尉潁陰侯嬰為丞相。",
  "s0168": "罷太尉官，屬丞相。",
  "s0169": "四月，城陽王章薨。",
  "s0170": "淮南王長與從者魏敬殺辟陽侯審食其。",
  "s0171": "五月，匈奴入北地，居河南為寇。",
  "s0172": "帝初幸甘泉。",
  "s0173": "六月，帝曰：「漢與匈奴約為昆弟，毋使害邊境，所以輸遺匈奴甚厚。",
  "s0174": "今右賢王離其國，將眾居河南降地，非常故，往來近塞，捕殺吏卒，驅保塞蠻夷，令不得居其故，陵轢邊吏，入盜，甚敖無道，非約也。",
  "s0175": "其發邊吏騎八萬五千詣高奴，遣丞相潁陰侯灌嬰擊匈奴。」",
  "s0176": "匈奴去，發中尉材官屬衛將軍軍長安。",
  "s0177": "辛卯，帝自甘泉之高奴，因幸太原，見故群臣，皆賜之。",
  "s0178": "舉功行賞，諸民里賜牛酒。",
  "s0179": "復晉陽中都民三歲。",
  "s0180": "留游太原十餘日。",
  "s0181": "濟北王興居聞帝之代，欲往擊胡，乃反，發兵欲襲滎陽。",
  "s0182": "於是詔罷丞相兵，遣棘蒲侯陳武為大將軍，將十萬往擊之。",
  "s0183": "祁侯賀為將軍，軍滎陽。",
  "s0184": "七月辛亥，帝自太原至長安。",
  "s0185": "乃詔有司曰：「濟北王背德反上，詿誤吏民，為大逆。",
  "s0186": "濟北吏民兵未至先自定，及以軍地邑降者，皆赦之，復官爵。",
  "s0187": "與王興居去來，亦赦之。」",
  "s0188": "八月，破濟北軍，虜其王。",
  "s0189": "赦濟北諸吏民與王反者。",
  "s0190": "六年，有司言淮南王長廢先帝法，不聽天子詔，居處毋度，出入擬於天子，擅為法令，與棘蒲侯太子奇謀反，遣人使閩越及匈奴，發其兵，欲以危宗廟社稷。",
  "s0191": "群臣議，皆曰「長當棄市」帝不忍致法於王，赦其罪，廢勿王。",
  "s0192": "群臣請處王蜀嚴道、邛都，帝許之。",
  "s0193": "長未到處所，行病死，上憐之。",
  "s0194": "後十六年，追尊淮南王長謚為厲王，立其子三人為淮南王、衡山王、廬江王。",
  "s0195": "十三年夏，上曰：「蓋聞天道禍自怨起而福繇德興。",
  "s0196": "百官之非，宜由朕躬。",
  "s0197": "今祕祝之官移過于下，以彰吾之不德，朕甚不取。",
  "s0198": "其除之。」",
  "s0200": "五月，齊太倉令淳于公有罪當刑，詔獄逮徙系長安。",
  "s0201": "太倉公無男，有女五人。",
  "s0202": "太倉公將行會逮，罵其女曰：「生子不生男，有緩急非有益也！」",
  "s0203": "其少女緹縈自傷泣，乃隨其父至長安，上書曰：「妾父為吏，齊中皆稱其廉平，今坐法當刑。",
  "s0204": "妾傷夫死者不可復生，刑者不可復屬，雖復欲改過自新，其道無由也。",
  "s0205": "妾願沒入為官婢，贖父刑罪，使得自新。」",
  "s0206": "書奏天子，天子憐悲其意，乃下詔曰：「蓋聞有虞氏之時，畫衣冠異章服以為僇，而民不犯。",
  "s0207": "何則？",
  "s0208": "至治也。",
  "s0209": "今法有肉刑三，而姦不止，其咎安在？",
  "s0210": "非乃朕德薄而教不明歟？",
  "s0211": "吾甚自愧。",
  "s0212": "故夫馴道不純而愚民陷焉。",
  "s0213": "《詩》曰『愷悌君子，民之父母』。",
  "s0214": "今人有過，教未施而刑加焉？",
  "s0215": "或欲改行為善而道毋由也。",
  "s0216": "朕甚憐之。",
  "s0217": "夫刑至斷支體，刻肌膚，終身不息，何其楚痛而不德也，豈稱為民父母之意哉！",
  "s0218": "其除肉刑。」",
  "s0220": "上曰：「農，天下之本，務莫大焉。",
  "s0221": "今勤身從事而有租稅之賦，是為本末者毋以異，其於勸農之道未備。",
  "s0222": "其除田之租稅。」",
  "s0224": "十四年冬，匈奴謀入邊為寇，攻朝那塞，殺北地都尉卬。",
  "s0225": "上乃遣三將軍軍隴西、北地、上郡，中尉周舍為衛將軍，郎中令張武為車騎將軍，軍渭北，車千乘，騎卒十萬。",
  "s0226": "帝親自勞軍，勒兵申教令，賜軍吏卒。",
  "s0227": "帝欲自將擊匈奴，群臣諫，皆不聽。",
  "s0228": "皇太后固要帝，帝乃止。",
  "s0229": "於是以東陽侯張相如為大將軍，成侯赤為內史，欒布為將軍，擊匈奴。",
  "s0230": "匈奴遁走。",
  "s0231": "春，上曰：「朕獲執犧牲珪幣以事上帝宗廟，十四年于今，歷日（縣）［綿］長，以不敏不明而久撫臨天下，朕甚自愧。",
  "s0232": "其廣增諸祀墠場珪幣。",
  "s0233": "昔先王遠施不求其報，望祀不祈其福，右賢左戚，先民後己，至明之極也。",
  "s0234": "今吾聞祠官祝釐，皆歸福朕躬，不為百姓，朕甚愧之。",
  "s0235": "夫以朕不德，而躬享獨美其福，百姓不與焉，是重吾不德。",
  "s0236": "其令祠官致敬，毋有所祈。」",
  "s0238": "是時北平侯張蒼為丞相，方明律歷。",
  "s0239": "魯人公孫臣上書陳終始傳五德事，言方今土德時，土德應黃龍見，當改正朔服色制度。",
  "s0240": "天子下其事與丞相議。",
  "s0241": "丞相推以為今水德，始明正十月上黑事，以為其言非是，請罷之。",
  "s0242": "十五年，黃龍見成紀，天子乃復召魯公孫臣，以為博士，申明土德事。",
  "s0243": "於是上乃下詔曰：「有異物之神見于成紀，無害於民，歲以有年。",
  "s0244": "朕親郊祀上帝諸神。",
  "s0245": "禮官議，毋諱以勞朕。」",
  "s0246": "有司禮官皆曰：「古者天子夏躬親禮祀上帝於郊，故曰郊。」",
  "s0247": "於是天子始幸雍，郊見五帝，以孟夏四月答禮焉。",
  "s0248": "趙人新垣平以望氣見，因說上設立渭陽五廟。",
  "s0249": "欲出周鼎，當有玉英見。",
  "s0250": "十六年，上親郊見渭陽五帝廟，亦以夏答禮而尚赤。",
  "s0251": "十七年，得玉杯，刻曰「人主延壽」。",
  "s0252": "於是天子始更為元年，令天下大酺。",
  "s0253": "其歲，新垣平事覺，夷三族。",
  "s0254": "後二年，上曰：「朕既不明，不能遠德，是以使方外之國或不寧息。",
  "s0255": "夫四荒之外不安其生，封畿之內勤勞不處，二者之咎，皆自於朕之德薄而不能遠達也。",
  "s0256": "閒者累年，匈奴并暴邊境，多殺吏民，邊臣兵吏又不能諭吾內志，以重吾不德也。",
  "s0257": "夫久結難連兵，中外之國將何以自寧？",
  "s0258": "今朕夙興夜寐，勤勞天下，憂苦萬民，為之怛惕不安，未嘗一日忘於心，故遣使者冠蓋相望，結軼於道，以諭朕意於單于。",
  "s0259": "今單于反古之道，計社稷之安，便萬民之利，親與朕俱棄細過，偕之大道，結兄弟之義，以全天下元元之民。",
  "s0260": "和親已定，始于今年。」",
  "s0262": "後六年冬，匈奴三萬人入上郡，三萬人入雲中。",
  "s0263": "以中大夫令勉為車騎將軍，軍飛狐；",
  "s0264": "故楚相蘇意為將軍，軍句注；",
  "s0265": "將軍張武屯北地；",
  "s0266": "河內守周亞夫為將軍，居細柳；",
  "s0267": "宗正劉禮為將軍，居霸上；",
  "s0268": "祝茲侯軍棘門：以備胡。",
  "s0269": "數月，胡人去，亦罷。",
  "s0270": "天下旱，蝗。",
  "s0271": "帝加惠：令諸侯毋入貢，弛山澤，減諸服御狗馬，損郎吏員，發倉庾以振貧民，民得賣爵。",
  "s0272": "孝文帝從代來，即位二十三年，宮室苑囿狗馬服御無所增益，有不便，輒弛以利民。",
  "s0273": "嘗欲作露臺，召匠計之，直百金。",
  "s0274": "上曰：「百金中民十家之產，吾奉先帝宮室，常恐羞之，何以臺為！」",
  "s0275": "上常衣綈衣，所幸慎夫人，令衣不得曳地，幃帳不得文繡，以示敦樸，為天下先。",
  "s0276": "治霸陵皆以瓦器，不得以金銀銅錫為飾，不治墳，欲為省，毋煩民。",
  "s0277": "南越王尉佗自立為武帝，然上召貴尉佗兄弟，以德報之，佗遂去帝稱臣。",
  "s0278": "與匈奴和親，匈奴背約入盜，然令邊備守，不發兵深入，惡煩苦百姓。",
  "s0279": "吳王詐病不朝，就賜几杖。",
  "s0280": "群臣如袁盎等稱說雖切，常假借用之。",
  "s0281": "群臣如張武等受賂遺金錢，覺，上乃發御府金錢賜之，以愧其心，弗下吏。",
  "s0282": "專務以德化民，是以海內殷富，興於禮義。",
  "s0283": "後七年六月己亥，帝崩於未央宮。",
  "s0284": "遺詔曰：「朕聞蓋天下萬物之萌生，靡不有死。",
  "s0285": "死者天地之理，物之自然者，奚可甚哀。",
  "s0286": "當今之時，世咸嘉生而惡死，厚葬以破業，重服以傷生，吾甚不取。",
  "s0287": "且朕既不德，無以佐百姓；",
  "s0288": "今崩，又使重服久臨，以離寒暑之數，哀人之父子，傷長幼之志，損其飲食，絕鬼神之祭祀，以重吾不德也，謂天下何！",
  "s0289": "朕獲保宗廟，以眇眇之身託于天下君王之上，二十有餘年矣。",
  "s0290": "賴天地之靈，社稷之福，方內安寧，靡有兵革。",
  "s0291": "朕既不敏，常畏過行，以羞先帝之遺德；",
  "s0292": "維年之久長，懼于不終。",
  "s0293": "今乃幸以天年，得復供養于高廟。",
  "s0294": "朕之不明與嘉之，其奚哀悲之有！",
  "s0295": "其令天下吏民，令到出臨三日，皆釋服。",
  "s0296": "毋禁取婦嫁女祠祀飲酒食肉者。",
  "s0297": "自當給喪事服臨者，皆無踐。",
  "s0298": "绖帶無過三寸，毋布車及兵器，毋發民男女哭臨宮殿。",
  "s0299": "宮殿中當臨者，皆以旦夕各十五舉聲，禮畢罷。",
  "s0300": "非旦夕臨時，禁毋得擅哭。",
  "s0301": "已下，服大紅十五日，小紅十四日，纖七日，釋服。",
  "s0302": "佗不在令中者，皆以此令比率從事。",
  "s0303": "布告天下，使明知朕意。",
  "s0304": "霸陵山川因其故，毋有所改。",
  "s0305": "歸夫人以下至少使。」",
  "s0306": "令中尉亞夫為車騎將軍，屬國悍為將屯將軍，郎中令武為復土將軍，發近縣見卒萬六千人，發內史卒萬五千人，藏郭穿復土屬將軍武。",
  "s0307": "乙巳，群臣皆頓首上尊號曰孝文皇帝。",
  "s0308": "太子即位于高廟。",
  "s0309": "丁未，襲號曰皇帝。",
  "s0310": "孝景皇帝元年十月，制詔御史：「蓋聞古者祖有功而宗有德，制禮樂各有由。",
  "s0311": "聞歌者，所以發德也；",
  "s0312": "舞者，所以明功也。",
  "s0313": "高廟酎，奏武德、文始、五行之舞。",
  "s0314": "孝惠廟酎，奏文始、五行之舞。",
  "s0315": "孝文皇帝臨天下，通關梁，不異遠方。",
  "s0316": "除誹謗，去肉刑，賞賜長老，收恤孤獨，以育群生。",
  "s0317": "減嗜欲，不受獻，不私其利也。",
  "s0318": "罪人不帑，不誅無罪。",
  "s0319": "除（肉）［宮］刑，出美人，重絕人之世。",
  "s0320": "朕既不敏，不能識。",
  "s0321": "此皆上古之所不及，而孝文皇帝親行之。",
  "s0322": "德厚侔天地，利澤施四海，靡不獲福焉。",
  "s0323": "明象乎日月，而廟樂不稱。",
  "s0324": "朕甚懼焉。",
  "s0325": "其為孝文皇帝廟為昭德之舞，以明休德。",
  "s0326": "然後祖宗之功德著於竹帛，施于萬世，永永無窮，朕甚嘉之。",
  "s0327": "其與丞相、列侯、中二千石、禮官具為禮儀奏。」",
  "s0328": "丞相臣嘉等言：「陛下永思孝道，立昭德之舞以明孝文皇帝之盛德。",
  "s0329": "皆臣嘉等愚所不及。",
  "s0330": "臣謹議：世功莫大於高皇帝，德莫盛於孝文皇帝，高皇廟宜為帝者太祖之廟，孝文皇帝廟宜為帝者太宗之廟。",
  "s0331": "天子宜世世獻祖宗之廟。",
  "s0332": "郡國諸侯宜各為孝文皇帝立太宗之廟。",
  "s0333": "諸侯王列侯使者侍祠天子，歲獻祖宗之廟。",
  "s0334": "請著之竹帛，宣布天下。」",
  "s0335": "制曰：「可。」",
  "s0337": "太史公曰：孔子言「必世然後仁。",
  "s0338": "善人之治國百年，亦可以勝殘去殺」。",
  "s0339": "誠哉是言！",
  "s0340": "漢興，至孝文四十有餘載，德至盛也。",
  "s0341": "廩廩鄉改正服封禪矣，謙讓未成於今。",
  "s0342": "嗚呼，豈不仁哉！"
}