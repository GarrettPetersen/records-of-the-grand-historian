{
  "s0351": "夫公孫鞅之事孝公也，極身無貳慮，盡公而不顧私；",
  "s0352": "設刀鋸以禁姦邪，信賞罰以致治；",
  "s0353": "披腹心，示情素，蒙怨咎，欺舊友，奪魏公子卬，安秦社稷，利百姓，卒為秦禽將破敵，攘地千里。",
  "s0354": "吳起之事悼王也，使私不得害公，讒不得蔽忠，言不取茍合，行不取茍容，不為危易行，行義不辟難，然為霸主彊國，不辭禍凶。",
  "s0355": "大夫種之事越王也，主雖困辱，悉忠而不解，主雖絕亡，盡能而弗離，成功而弗矜，貴富而不驕怠。",
  "s0356": "若此三子者，固義之至也，忠之節也。",
  "s0357": "是故君子以義死難，視死如歸；",
  "s0358": "生而辱不如死而榮。",
  "s0359": "士固有殺身以成名，雖義之所在，雖死無所恨。",
  "s0360": "何為不可哉？」",
  "s0362": "蔡澤曰：「主聖臣賢，天下之盛福也；",
  "s0363": "君明臣直，國之福也；",
  "s0364": "父慈子孝，夫信妻貞，家之福也。",
  "s0365": "故比干忠而不能存殷，子胥智而不能完吳，申生孝而晉國亂。",
  "s0366": "是皆有忠臣孝子，而國家滅亂者，何也？",
  "s0367": "無明君賢父以聽之，故天下以其君父為僇辱而憐其臣子。",
  "s0368": "今商君、吳起、大夫種之為人臣，是也；",
  "s0369": "其君，非也。",
  "s0370": "故世稱三子致功而不見德，豈慕不遇世死乎？",
  "s0371": "夫待死而後可以立忠成名，是微子不足仁，孔子不足聖，管仲不足大也。",
  "s0372": "夫人之立功，豈不期於成全邪？",
  "s0373": "身與名俱全者，上也。",
  "s0374": "名可法而身死者，其次也。",
  "s0375": "名在僇辱而身全者，下也。」",
  "s0376": "於是應侯稱善。",
  "s0377": "蔡澤少得閒，因曰：「夫商君、吳起、大夫種，其為人臣盡忠致功則可願矣，閎夭事文王，周公輔成王也，豈不亦忠聖乎？",
  "s0378": "以君臣論之，商君、吳起、大夫種其可願孰與閎夭、周公哉？」",
  "s0379": "應侯曰：「商君、吳起、大夫種弗若也。」",
  "s0380": "蔡澤曰：「然則君之主慈仁任忠，惇厚舊故，其賢智與有道之士為膠漆，義不倍功臣，孰與秦孝公、楚悼王、越王乎？」",
  "s0381": "應侯曰：「未知何如也。」",
  "s0382": "蔡澤曰：「今主親忠臣，不過秦孝公、楚悼王、越王，君之設智，能為主安危修政，治亂彊兵，批患折難，廣地殖穀，富國足家，彊主，尊社稷，顯宗廟，天下莫敢欺犯其主，主之威蓋震海內，功彰萬里之外，聲名光輝傳於千世，君孰與商君、吳起、大夫種？」",
  "s0383": "應侯曰：「不若。」",
  "s0384": "蔡澤曰：「今主之親忠臣不忘舊故不若孝公、悼王、句踐，而君之功績愛信親幸又不若商君、吳起、大夫種，然而君之祿位貴盛，私家之富過於三子，而身不退者，恐患之甚於三子，竊為君危之。",
  "s0385": "語曰『日中則移，月滿則虧』。",
  "s0386": "物盛則衰，天地之常數也。",
  "s0387": "進退盈縮，與時變化，聖人之常道也。",
  "s0388": "故『國有道則仕，國無道則隱』。",
  "s0389": "聖人曰『飛龍在天，利見大人』。",
  "s0390": "『不義而富且貴，於我如浮雲』。",
  "s0391": "今君之怨已讎而德已報，意欲至矣，而無變計，竊為君不取也。",
  "s0392": "且夫翠、鵠、犀、象，其處勢非不遠死也，而所以死者，惑於餌也。",
  "s0393": "蘇秦、智伯之智，非不足以辟辱遠死也，而所以死者，惑於貪利不止也。",
  "s0394": "是以聖人制禮節欲，取於民有度，使之以時，用之有止，故志不溢，行不驕，常與道俱而不失，故天下承而不絕。",
  "s0395": "昔者齊桓公九合諸侯，一匡天下，至於葵丘之會，有驕矜之志，畔者九國。",
  "s0396": "吳王夫差兵無敵於天下，勇彊以輕諸侯，陵齊晉，故遂以殺身亡國。",
  "s0397": "夏育、太史噭叱呼駭三軍，然而身死於庸夫。",
  "s0398": "此皆乘至盛而不返道理，不居卑退處儉約之患也。",
  "s0399": "夫商君為秦孝公明法令，禁姦本，尊爵必賞，有罪必罰，平權衡，正度量，調輕重，決裂阡陌，以靜生民之業而一其俗，勸民耕農利土，一室無二事，力田稸積，習戰陳之事，是以兵動而地廣，兵休而國富，故秦無敵於天下，立威諸侯，成秦國之業。",
  "s0400": "功已成矣，而遂以車裂。",
  "s0401": "楚地方數千里，持戟百萬，白起率數萬之師以與楚戰，一戰舉鄢郢以燒夷陵，再戰南并蜀漢。",
  "s0402": "又越韓、魏而攻彊趙，北阬馬服，誅屠四十餘萬之眾，盡之于長平之下，流血成川，沸聲若雷，遂入圍邯鄲，使秦有帝業。",
  "s0403": "楚、趙天下之彊國而秦之仇敵也，自是之後，楚、趙皆懾伏不敢攻秦者，白起之勢也。",
  "s0404": "身所服者七十餘城，功已成矣，而遂賜劍死於杜郵。",
  "s0405": "吳起為楚悼王立法，卑減大臣之威重，罷無能，廢無用，損不急之官，塞私門之請，一楚國之俗，禁游客之民，精耕戰之士，南收楊越，北并陳、蔡，破橫散從，使馳說之士無所開其口，禁朋黨以勵百姓，定楚國之政，兵震天下，威服諸侯。",
  "s0406": "功已成矣，而卒枝解。",
  "s0407": "大夫種為越王深謀遠計，免會稽之危，以亡為存，因辱為榮，墾草入邑，辟地殖穀，率四方之士，專上下之力，輔句踐之賢，報夫差之讎，卒擒勁吳。",
  "s0408": "令越成霸。",
  "s0409": "功已彰而信矣，句踐終負而殺之。",
  "s0410": "此四子者，功成不去，禍至於此。",
  "s0411": "此所謂信而不能詘，往而不能返者也。",
  "s0412": "范蠡知之，超然辟世，長為陶朱公。",
  "s0413": "君獨不觀夫博者乎？",
  "s0414": "或欲大投，或欲分功，此皆君之所明知也。",
  "s0415": "今君相秦，計不下席，謀不出廊廟，坐制諸侯，利施三川，以實宜陽，決羊腸之險，塞太行之道，又斬范、中行之涂，六國不得合從，棧道千里，通於蜀漢，使天下皆畏秦，秦之欲得矣，君之功極矣，此亦秦之分功之時也。",
  "s0416": "如是而不退，則商君、白公、吳起、大夫種是也。",
  "s0417": "吾聞之，『鑒於水者見面之容，鑒於人者知吉與凶』。",
  "s0418": "書曰『成功之下，不可久處』。",
  "s0419": "四子之禍，君何居焉？",
  "s0420": "君何不以此時歸相印，讓賢者而授之，退而巖居川觀，必有伯夷之廉，長為應侯。",
  "s0421": "世世稱孤，而有許由、延陵季子之讓，喬松之壽，孰與以禍終哉？",
  "s0422": "即君何居焉？",
  "s0423": "忍不能自離，疑不能自決，必有四子之禍矣。",
  "s0424": "《易》曰『亢龍有悔』，此言上而不能下，信而不能詘，往而不能自返者也。",
  "s0425": "願君孰計之！」",
  "s0426": "應侯曰：「善。",
  "s0427": "吾聞『欲而不知（止）［足］，失其所以欲；",
  "s0428": "有而不知（足）［止］，失其所以有』。",
  "s0429": "先生幸教，睢敬受命。』",
  "s0430": "於是乃延入坐，為上客。",
  "s0431": "後數日，入朝，言於秦昭王曰：「客新有從山東來者曰蔡澤，其人辯士，明於三王之事，五伯之業，世俗之變，足以寄秦國之政。",
  "s0432": "臣之見人甚眾，莫及，臣不如也。",
  "s0433": "臣敢以聞。」",
  "s0434": "秦昭王召見，與語，大說之，拜為客卿。",
  "s0435": "應侯因謝病請歸相印。",
  "s0436": "昭王彊起應侯，應侯遂稱病甐。",
  "s0437": "范睢免相，昭王新說蔡澤計畫，遂拜為秦相，東收周室。",
  "s0438": "蔡澤相秦數月，人或惡之，懼誅，乃謝病歸相印，號為綱成君。",
  "s0439": "居秦十餘年，事昭王、孝文王、莊襄王。",
  "s0440": "卒事始皇帝，為秦使於燕，三年而燕使太子丹入質於秦。",
  "s0441": "太史公曰：韓子稱「長袖善舞，多錢善賈」，信哉是言也！",
  "s0442": "范睢、蔡澤世所謂一切辯士，然游說諸侯至白首無所遇者，非計策之拙，所為說力少也。",
  "s0443": "及二人羈旅入秦，繼踵取卿相，垂功於天下者，固彊弱之勢異也。",
  "s0444": "然士亦有偶合，賢者多如此二子，不得盡意，豈可勝道哉！",
  "s0445": "然二子不困緦惡能激乎？"
}