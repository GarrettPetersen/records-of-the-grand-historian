{
  "s0001": {
    "chinese": "黥布者，六人也，姓英氏。",
    "literal": "",
    "idiomatic": ""
  },
  "s0002": {
    "chinese": "秦時為布衣。",
    "literal": "",
    "idiomatic": ""
  },
  "s0003": {
    "chinese": "少年，有客相之曰：「當刑而王。」",
    "literal": "",
    "idiomatic": ""
  },
  "s0004": {
    "chinese": "及壯，坐法黥。",
    "literal": "",
    "idiomatic": ""
  },
  "s0005": {
    "chinese": "布欣然笑曰；",
    "literal": "",
    "idiomatic": ""
  },
  "s0006": {
    "chinese": "「人相我當刑而王，幾是乎？」",
    "literal": "",
    "idiomatic": ""
  },
  "s0007": {
    "chinese": "人有聞者，共俳笑之。",
    "literal": "",
    "idiomatic": ""
  },
  "s0008": {
    "chinese": "布已論輸麗山，麗山之徒數十萬人，布皆與其徒長豪桀交通，乃率其曹偶，亡之江中為群盜。",
    "literal": "",
    "idiomatic": ""
  },
  "s0009": {
    "chinese": "陳勝之起也，布乃見番君，與其眾叛秦，聚兵數千人。",
    "literal": "",
    "idiomatic": ""
  },
  "s0010": {
    "chinese": "番君以其女妻之。",
    "literal": "",
    "idiomatic": ""
  },
  "s0011": {
    "chinese": "章邯之滅陳勝，破呂臣軍，布乃引兵北擊秦左右校，破之清波，引兵而東。",
    "literal": "",
    "idiomatic": ""
  },
  "s0012": {
    "chinese": "聞項梁定江東會稽，涉江而西。",
    "literal": "",
    "idiomatic": ""
  },
  "s0013": {
    "chinese": "陳嬰以項氏世為楚將，乃以兵屬項梁，渡淮南，英布、蒲將軍亦以兵屬項梁。",
    "literal": "",
    "idiomatic": ""
  },
  "s0014": {
    "chinese": "項梁涉淮而西，擊景駒、秦嘉等，布常冠軍。",
    "literal": "",
    "idiomatic": ""
  },
  "s0015": {
    "chinese": "項梁至薛，聞陳王定死，迺立楚懷王。",
    "literal": "",
    "idiomatic": ""
  },
  "s0016": {
    "chinese": "項梁號為武信君，英布為當陽君。",
    "literal": "",
    "idiomatic": ""
  },
  "s0017": {
    "chinese": "項梁敗死定陶，懷王徙都彭城，諸將英布亦皆保聚彭城。",
    "literal": "",
    "idiomatic": ""
  },
  "s0018": {
    "chinese": "當是時，秦急圍趙，趙數使人請救。",
    "literal": "",
    "idiomatic": ""
  },
  "s0019": {
    "chinese": "懷王使宋義為上將，范曾為末將，項籍為次將，英在、蒲將軍皆為將軍，悉屬宋義，北救趙。",
    "literal": "",
    "idiomatic": ""
  },
  "s0020": {
    "chinese": "及項籍殺宋義於河上，懷王因立籍為上將軍，諸將皆屬項籍。",
    "literal": "",
    "idiomatic": ""
  },
  "s0021": {
    "chinese": "項籍使布先渡河擊秦，布數有利，籍迺悉引兵涉河從之，遂破秦軍，降章邯等。",
    "literal": "",
    "idiomatic": ""
  },
  "s0022": {
    "chinese": "楚兵常勝，功冠諸侯。",
    "literal": "",
    "idiomatic": ""
  },
  "s0023": {
    "chinese": "諸侯兵皆以服屬楚者，以布數以少敗眾也。",
    "literal": "",
    "idiomatic": ""
  },
  "s0024": {
    "chinese": "項籍之引兵西至新安，又使布等夜擊阬章邯秦卒二十餘萬人。",
    "literal": "",
    "idiomatic": ""
  },
  "s0025": {
    "chinese": "至關，不得入，又使布等先從閒道破關下軍，遂得入，至咸陽。",
    "literal": "",
    "idiomatic": ""
  },
  "s0026": {
    "chinese": "布常為軍鋒。",
    "literal": "",
    "idiomatic": ""
  },
  "s0027": {
    "chinese": "項王封諸將，立布為九江王，都六。",
    "literal": "",
    "idiomatic": ""
  },
  "s0028": {
    "chinese": "漢元年四月，諸侯皆罷戲下，各就國。",
    "literal": "",
    "idiomatic": ""
  },
  "s0029": {
    "chinese": "項氏立懷王為義帝，徙都長沙，乃陰令九江王布等行擊之。",
    "literal": "",
    "idiomatic": ""
  },
  "s0030": {
    "chinese": "其八月，布使將擊義帝，追殺之郴縣。",
    "literal": "",
    "idiomatic": ""
  },
  "s0031": {
    "chinese": "漢二年，齊王田榮畔楚，項王往擊齊，徵兵九江，九江王布稱病不往，遣將將數千人行。",
    "literal": "",
    "idiomatic": ""
  },
  "s0032": {
    "chinese": "漢之敗楚彭城，布又稱病不佐楚。",
    "literal": "",
    "idiomatic": ""
  },
  "s0033": {
    "chinese": "項王由此怨布，數使使者誚讓召布，布愈恐，不敢往。",
    "literal": "",
    "idiomatic": ""
  },
  "s0034": {
    "chinese": "項王方北憂齊、趙，西患漢，所與者獨九江王，又多布材，欲親用之，以故未擊。",
    "literal": "",
    "idiomatic": ""
  },
  "s0035": {
    "chinese": "漢三年，漢王擊楚，大戰彭城，不利，出梁地，至虞，謂左右曰：「如彼等者，無足與計天下事。」",
    "literal": "",
    "idiomatic": ""
  },
  "s0036": {
    "chinese": "謁者隨何進曰：「不審陛下所謂。」",
    "literal": "",
    "idiomatic": ""
  },
  "s0037": {
    "chinese": "漢王曰：「孰能為我使淮南，令之發兵倍楚，留項王於齊數月，我之取天下可以百全。」",
    "literal": "",
    "idiomatic": ""
  },
  "s0038": {
    "chinese": "隨何曰：「臣請使之。」",
    "literal": "",
    "idiomatic": ""
  },
  "s0039": {
    "chinese": "乃與二十人俱，使淮南。",
    "literal": "",
    "idiomatic": ""
  },
  "s0040": {
    "chinese": "至，因太宰主之，三日不得見。",
    "literal": "",
    "idiomatic": ""
  },
  "s0041": {
    "chinese": "隨何因說太宰曰：「王之不見何，必以楚為彊，以漢為弱，此臣之所以為使。",
    "literal": "",
    "idiomatic": ""
  },
  "s0042": {
    "chinese": "使何得見，言之而是邪，是大王所欲聞也；",
    "literal": "",
    "idiomatic": ""
  },
  "s0043": {
    "chinese": "言之而非邪，使何等二十人伏斧質淮南市，以明王倍漢而與楚也。」",
    "literal": "",
    "idiomatic": ""
  },
  "s0044": {
    "chinese": "太宰乃言之王，王見之。",
    "literal": "",
    "idiomatic": ""
  },
  "s0045": {
    "chinese": "隨何曰：「漢王使臣敬進書大王御者，竊怪大王與楚何親也。」",
    "literal": "",
    "idiomatic": ""
  },
  "s0046": {
    "chinese": "淮南王曰：「寡人北鄉而臣事之。」",
    "literal": "",
    "idiomatic": ""
  },
  "s0047": {
    "chinese": "隨何曰：「大王與項王俱列為諸侯，北鄉而臣事之，必以楚為彊，可以託國也。",
    "literal": "",
    "idiomatic": ""
  },
  "s0048": {
    "chinese": "項王伐齊，身負板筑，以為士卒先，大王宜悉淮南之眾，身自將之，為楚軍前鋒，今乃發四千人以助楚。",
    "literal": "",
    "idiomatic": ""
  },
  "s0049": {
    "chinese": "夫北面而臣事人者，固若是乎？",
    "literal": "",
    "idiomatic": ""
  },
  "s0050": {
    "chinese": "夫漢王戰於彭城，項王未出齊也，大王宜騷淮南之兵渡淮，日夜會戰彭城下，大王撫萬人之眾，無一人渡淮者，垂拱而觀其孰勝。",
    "literal": "",
    "idiomatic": ""
  },
  "s0051": {
    "chinese": "夫託國於人者，固若是乎？",
    "literal": "",
    "idiomatic": ""
  },
  "s0052": {
    "chinese": "大王提空名以鄉楚，而欲厚自託，臣竊為大王不取也。",
    "literal": "",
    "idiomatic": ""
  },
  "s0053": {
    "chinese": "然而大王不背楚者，以漢為弱也。",
    "literal": "",
    "idiomatic": ""
  },
  "s0054": {
    "chinese": "夫楚兵雖彊，天下負之以不義之名，以其背盟約而殺義帝也。",
    "literal": "",
    "idiomatic": ""
  },
  "s0055": {
    "chinese": "然而楚王恃戰勝自彊，漢王收諸侯，還守成皋、滎陽，下蜀、漢之粟，深溝壁壘，分卒守徼乘塞，楚人還兵，閒以梁地，深入敵國八九百里，欲戰則不得，攻城則力不能，老弱轉糧千里之外；",
    "literal": "",
    "idiomatic": ""
  },
  "s0056": {
    "chinese": "楚兵至滎陽、成皋，漢堅守而不動，進則不得攻，退則不得解。",
    "literal": "",
    "idiomatic": ""
  },
  "s0057": {
    "chinese": "故曰楚兵不足恃也。",
    "literal": "",
    "idiomatic": ""
  },
  "s0058": {
    "chinese": "使楚勝漢，則諸侯自危懼而相救。",
    "literal": "",
    "idiomatic": ""
  },
  "s0059": {
    "chinese": "夫楚之彊，適足以致天下之兵耳。",
    "literal": "",
    "idiomatic": ""
  },
  "s0060": {
    "chinese": "故楚不如漢，其勢易見也。",
    "literal": "",
    "idiomatic": ""
  },
  "s0061": {
    "chinese": "今大王不與萬全之漢而自託於危亡之楚，臣竊為大王惑之。",
    "literal": "",
    "idiomatic": ""
  },
  "s0062": {
    "chinese": "臣非以淮南之兵足以亡楚也。",
    "literal": "",
    "idiomatic": ""
  },
  "s0063": {
    "chinese": "夫大王發兵而倍楚，項王必留；",
    "literal": "",
    "idiomatic": ""
  },
  "s0064": {
    "chinese": "留數月，漢之取天下可以萬全。",
    "literal": "",
    "idiomatic": ""
  },
  "s0065": {
    "chinese": "臣請與大王提劍而歸漢，漢王必裂地而封大王，又況淮南，淮南必大王有也。",
    "literal": "",
    "idiomatic": ""
  },
  "s0066": {
    "chinese": "故漢王敬使使臣進愚計，願大王之留意也。」",
    "literal": "",
    "idiomatic": ""
  },
  "s0067": {
    "chinese": "淮南王曰：「請奉命。」",
    "literal": "",
    "idiomatic": ""
  },
  "s0068": {
    "chinese": "陰許畔楚與漢，未敢泄也。",
    "literal": "",
    "idiomatic": ""
  },
  "s0069": {
    "chinese": "楚使者在，方急責英布發兵，舍傳舍。",
    "literal": "",
    "idiomatic": ""
  },
  "s0070": {
    "chinese": "隨何直入，坐楚使者上坐，曰：「九江王已歸漢，楚何以得發兵？」",
    "literal": "",
    "idiomatic": ""
  },
  "s0071": {
    "chinese": "布愕然。",
    "literal": "",
    "idiomatic": ""
  },
  "s0072": {
    "chinese": "楚使者起。",
    "literal": "",
    "idiomatic": ""
  },
  "s0073": {
    "chinese": "何因說布曰：「事已搆，可遂殺楚使者，無使歸，而疾走漢并力。」",
    "literal": "",
    "idiomatic": ""
  },
  "s0074": {
    "chinese": "布曰：「如使者教，因起兵而擊之耳。」",
    "literal": "",
    "idiomatic": ""
  },
  "s0075": {
    "chinese": "於是殺使者，因起兵而攻楚。",
    "literal": "",
    "idiomatic": ""
  },
  "s0076": {
    "chinese": "楚使項聲、龍且攻淮南，項王留而攻下邑。",
    "literal": "",
    "idiomatic": ""
  },
  "s0077": {
    "chinese": "數月，龍且擊淮南，破布軍。",
    "literal": "",
    "idiomatic": ""
  },
  "s0078": {
    "chinese": "布欲引兵走漢，恐楚王殺之，故閒行與何俱歸漢。",
    "literal": "",
    "idiomatic": ""
  },
  "s0079": {
    "chinese": "淮南王至，上方踞床洗，召布入見，布（甚）大怒，悔來，欲自殺。",
    "literal": "",
    "idiomatic": ""
  },
  "s0080": {
    "chinese": "出就舍，帳御飲食從官如漢王居，布又大喜過望。",
    "literal": "",
    "idiomatic": ""
  },
  "s0081": {
    "chinese": "於是乃使人入九江。",
    "literal": "",
    "idiomatic": ""
  },
  "s0082": {
    "chinese": "楚已使項伯收九江兵，盡殺布妻子。",
    "literal": "",
    "idiomatic": ""
  },
  "s0083": {
    "chinese": "布使者頗得故人幸臣，將眾數千人歸漢。",
    "literal": "",
    "idiomatic": ""
  },
  "s0084": {
    "chinese": "漢益分布兵而與俱北，收兵至成皋。",
    "literal": "",
    "idiomatic": ""
  },
  "s0085": {
    "chinese": "四年七月，立布為淮南王，與擊項籍。",
    "literal": "",
    "idiomatic": ""
  },
  "s0086": {
    "chinese": "漢五年，布使人入九江，得數縣。",
    "literal": "",
    "idiomatic": ""
  },
  "s0087": {
    "chinese": "六年，布與劉賈入九江，誘大司馬周殷，周殷反楚，遂舉九江兵與漢擊楚，破之垓下。",
    "literal": "",
    "idiomatic": ""
  },
  "s0088": {
    "chinese": "項籍死，天下定，上置酒。",
    "literal": "",
    "idiomatic": ""
  },
  "s0089": {
    "chinese": "上折隨何之功，謂何為腐儒，為天下安用腐儒。",
    "literal": "",
    "idiomatic": ""
  },
  "s0090": {
    "chinese": "隨何跪曰：「夫陛下引兵攻彭城，楚王未去齊也，陛下發步卒五萬人，騎五千，能以取淮南乎？」",
    "literal": "",
    "idiomatic": ""
  },
  "s0091": {
    "chinese": "上曰：「不能。」",
    "literal": "",
    "idiomatic": ""
  },
  "s0092": {
    "chinese": "隨何曰：「陛下使何與二十人使淮南，至，如陛下之意，是何之功賢於步卒五萬人騎五千也。",
    "literal": "",
    "idiomatic": ""
  },
  "s0093": {
    "chinese": "然而陛下謂何腐儒，為天下安用腐儒，何也？」",
    "literal": "",
    "idiomatic": ""
  },
  "s0094": {
    "chinese": "上曰：「吾方圖子之功。」",
    "literal": "",
    "idiomatic": ""
  },
  "s0095": {
    "chinese": "乃以隨何為護軍中尉。",
    "literal": "",
    "idiomatic": ""
  },
  "s0096": {
    "chinese": "布遂剖符為淮南王，都六，九江、廬江、衡山、豫章郡皆屬布。",
    "literal": "",
    "idiomatic": ""
  },
  "s0097": {
    "chinese": "七年，朝陳。",
    "literal": "",
    "idiomatic": ""
  },
  "s0098": {
    "chinese": "八年，朝雒陽。",
    "literal": "",
    "idiomatic": ""
  },
  "s0099": {
    "chinese": "九年，朝長安。",
    "literal": "",
    "idiomatic": ""
  },
  "s0100": {
    "chinese": "十一年，高后誅淮陰侯，布因心恐。",
    "literal": "",
    "idiomatic": ""
  },
  "s0101": {
    "chinese": "夏，漢誅梁王彭越，醢之，盛其醢遍賜諸侯。",
    "literal": "",
    "idiomatic": ""
  },
  "s0102": {
    "chinese": "至淮南，淮南王方獵，見醢，因大恐，陰令人部聚兵，候伺旁郡警急。",
    "literal": "",
    "idiomatic": ""
  },
  "s0103": {
    "chinese": "布所幸姬疾，請就醫，醫家與中大夫賁赫對門，姬數如醫家，賁赫自以為侍中，乃厚餽遺，從姬飲醫家。",
    "literal": "",
    "idiomatic": ""
  },
  "s0104": {
    "chinese": "姬侍王，從容語次，譽赫長者也。",
    "literal": "",
    "idiomatic": ""
  },
  "s0105": {
    "chinese": "王怒曰：「汝安從知之？」",
    "literal": "",
    "idiomatic": ""
  },
  "s0106": {
    "chinese": "具說狀。",
    "literal": "",
    "idiomatic": ""
  },
  "s0107": {
    "chinese": "王疑其與亂。",
    "literal": "",
    "idiomatic": ""
  },
  "s0108": {
    "chinese": "赫恐，稱病。",
    "literal": "",
    "idiomatic": ""
  },
  "s0109": {
    "chinese": "王愈怒，欲捕赫。",
    "literal": "",
    "idiomatic": ""
  },
  "s0110": {
    "chinese": "赫言變事，乘傳詣長安。",
    "literal": "",
    "idiomatic": ""
  },
  "s0111": {
    "chinese": "布使人追，不及。",
    "literal": "",
    "idiomatic": ""
  },
  "s0112": {
    "chinese": "赫至，上變，言布謀反有端，可先未發誅也。",
    "literal": "",
    "idiomatic": ""
  },
  "s0113": {
    "chinese": "上讀其書，語蕭相國。",
    "literal": "",
    "idiomatic": ""
  },
  "s0114": {
    "chinese": "相國曰：「布不宜有此，恐仇怨妄誣之。",
    "literal": "",
    "idiomatic": ""
  },
  "s0115": {
    "chinese": "請擊赫，使人微驗淮南王。」",
    "literal": "",
    "idiomatic": ""
  },
  "s0116": {
    "chinese": "淮南王布見赫以罪亡，上變，固已疑其言國陰事；",
    "literal": "",
    "idiomatic": ""
  },
  "s0117": {
    "chinese": "漢使又來，頗有所驗，遂族赫家，發兵反。",
    "literal": "",
    "idiomatic": ""
  },
  "s0118": {
    "chinese": "反書聞，上乃赦賁赫，以為將軍。",
    "literal": "",
    "idiomatic": ""
  },
  "s0119": {
    "chinese": "上召諸將問曰：「布反，為之柰何？」",
    "literal": "",
    "idiomatic": ""
  },
  "s0120": {
    "chinese": "皆曰；",
    "literal": "",
    "idiomatic": ""
  },
  "s0121": {
    "chinese": "「發兵擊之，阬豎子耳。",
    "literal": "",
    "idiomatic": ""
  },
  "s0122": {
    "chinese": "何能為乎！」",
    "literal": "",
    "idiomatic": ""
  },
  "s0123": {
    "chinese": "汝陰侯滕公召故楚令尹問之。",
    "literal": "",
    "idiomatic": ""
  },
  "s0124": {
    "chinese": "令尹曰：「是故當反。」",
    "literal": "",
    "idiomatic": ""
  },
  "s0125": {
    "chinese": "滕公曰：「上裂地而王之，疏爵而貴之，南面而立萬乘之主，其反何也？」",
    "literal": "",
    "idiomatic": ""
  },
  "s0126": {
    "chinese": "令尹曰：「往年殺彭越，前年殺韓信，此三人者，同功一體之人也。",
    "literal": "",
    "idiomatic": ""
  },
  "s0127": {
    "chinese": "自疑禍及身，故反耳。」",
    "literal": "",
    "idiomatic": ""
  },
  "s0128": {
    "chinese": "滕公言之上曰：「臣客故楚令尹薛公者，其人有籌筴之計，可問。」",
    "literal": "",
    "idiomatic": ""
  },
  "s0129": {
    "chinese": "上乃召見問薛公。",
    "literal": "",
    "idiomatic": ""
  },
  "s0130": {
    "chinese": "薛公對曰：「布反不足怪也。",
    "literal": "",
    "idiomatic": ""
  },
  "s0131": {
    "chinese": "使布出於上計，山東非漢之有也；",
    "literal": "",
    "idiomatic": ""
  },
  "s0132": {
    "chinese": "出於中計，勝敗之數未可知也；",
    "literal": "",
    "idiomatic": ""
  },
  "s0133": {
    "chinese": "出於下計，陛下安枕而臥矣。」",
    "literal": "",
    "idiomatic": ""
  },
  "s0134": {
    "chinese": "上曰：「何謂上計？」",
    "literal": "",
    "idiomatic": ""
  },
  "s0135": {
    "chinese": "令尹對曰：「東取吳，西取楚，并齊取魯，傳檄燕、趙，固守其所，山東非漢之有也。」",
    "literal": "",
    "idiomatic": ""
  },
  "s0136": {
    "chinese": "「何謂中計？」",
    "literal": "",
    "idiomatic": ""
  },
  "s0137": {
    "chinese": "「東取吳，西取楚，并韓取魏，據敖庾之粟，塞成皋之口，勝敗之數未可知也。」",
    "literal": "",
    "idiomatic": ""
  },
  "s0138": {
    "chinese": "「何謂下計？」",
    "literal": "",
    "idiomatic": ""
  },
  "s0139": {
    "chinese": "「東取吳，西取下蔡，歸重於越，身歸長沙，陛下安枕而臥，漢無事矣。」",
    "literal": "",
    "idiomatic": ""
  },
  "s0140": {
    "chinese": "上曰：「是計將安出？」",
    "literal": "",
    "idiomatic": ""
  },
  "s0141": {
    "chinese": "令尹對曰：「出下計。」",
    "literal": "",
    "idiomatic": ""
  },
  "s0142": {
    "chinese": "上曰：「何謂廢上中計而出下計？」",
    "literal": "",
    "idiomatic": ""
  },
  "s0143": {
    "chinese": "令尹曰：「布故麗山之徒也，自致萬乘之主，此皆為身，不顧後為百姓萬世慮者也，故曰出下計。」",
    "literal": "",
    "idiomatic": ""
  },
  "s0144": {
    "chinese": "上曰：「善。」",
    "literal": "",
    "idiomatic": ""
  },
  "s0145": {
    "chinese": "封薛公千戶。",
    "literal": "",
    "idiomatic": ""
  },
  "s0146": {
    "chinese": "乃立皇子長為淮南王。",
    "literal": "",
    "idiomatic": ""
  },
  "s0147": {
    "chinese": "上遂發兵自將東擊布。",
    "literal": "",
    "idiomatic": ""
  },
  "s0148": {
    "chinese": "布之初反，謂其將曰：「上老矣，厭兵，必不能來。",
    "literal": "",
    "idiomatic": ""
  },
  "s0149": {
    "chinese": "使諸將，諸將獨患淮陰、彭越，今皆已死，餘不足畏也。」",
    "literal": "",
    "idiomatic": ""
  },
  "s0150": {
    "chinese": "故遂反。",
    "literal": "",
    "idiomatic": ""
  },
  "s0151": {
    "chinese": "果如薛公籌之，東擊荊，荊王劉賈走死富陵。",
    "literal": "",
    "idiomatic": ""
  },
  "s0152": {
    "chinese": "盡劫其兵，渡淮擊楚。",
    "literal": "",
    "idiomatic": ""
  },
  "s0153": {
    "chinese": "楚發兵與戰徐、僮閒，為三軍，欲以相救為奇。",
    "literal": "",
    "idiomatic": ""
  },
  "s0154": {
    "chinese": "或說楚將曰：「布善用兵，民素畏之。",
    "literal": "",
    "idiomatic": ""
  },
  "s0155": {
    "chinese": "且兵法，諸侯戰其地為散地。",
    "literal": "",
    "idiomatic": ""
  },
  "s0156": {
    "chinese": "今別為三，彼敗吾一軍，餘皆走，安能相救！」",
    "literal": "",
    "idiomatic": ""
  },
  "s0157": {
    "chinese": "不聽。",
    "literal": "",
    "idiomatic": ""
  },
  "s0158": {
    "chinese": "布果破其一軍，其二軍散走。",
    "literal": "",
    "idiomatic": ""
  },
  "s0159": {
    "chinese": "遂西，與上兵遇蘄西，會甀。",
    "literal": "",
    "idiomatic": ""
  },
  "s0160": {
    "chinese": "布兵精甚，上乃壁庸城，望布軍置陳如項籍軍，上惡之。",
    "literal": "",
    "idiomatic": ""
  },
  "s0161": {
    "chinese": "與布相望見，遙謂布曰：「何苦而反？」",
    "literal": "",
    "idiomatic": ""
  },
  "s0162": {
    "chinese": "布曰：「欲為帝耳。」",
    "literal": "",
    "idiomatic": ""
  },
  "s0163": {
    "chinese": "上怒罵之，遂大戰。",
    "literal": "",
    "idiomatic": ""
  },
  "s0164": {
    "chinese": "布軍敗走，渡淮，數止戰，不利，與百餘人走江南。",
    "literal": "",
    "idiomatic": ""
  },
  "s0165": {
    "chinese": "布故與番君婚，以故長沙哀王使人紿布，偽與亡，誘走越，故信而隨之番陽。",
    "literal": "",
    "idiomatic": ""
  },
  "s0166": {
    "chinese": "番陽人殺布茲鄉民田舍，遂滅黥布。",
    "literal": "",
    "idiomatic": ""
  },
  "s0167": {
    "chinese": "立皇子長為淮南王，封賁赫為期思侯，諸將率多以功封者。",
    "literal": "",
    "idiomatic": ""
  },
  "s0168": {
    "chinese": "太史公曰：英布者，其先豈春秋所見楚滅英、六，皋陶之後哉？",
    "literal": "",
    "idiomatic": ""
  },
  "s0169": {
    "chinese": "身被刑法，何其拔興之暴也！",
    "literal": "",
    "idiomatic": ""
  },
  "s0170": {
    "chinese": "項氏之所阬殺人以千萬數，而布常為首虐。",
    "literal": "",
    "idiomatic": ""
  },
  "s0171": {
    "chinese": "功冠諸侯，用此得王，亦不免於身為世大僇。",
    "literal": "",
    "idiomatic": ""
  },
  "s0172": {
    "chinese": "禍之興自愛姬殖，妒媢生患，竟以滅國！",
    "literal": "",
    "idiomatic": ""
  }
}