{
  "s0001": "中宮天極星，其一明者，太一常居也；",
  "s0002": "旁三星三公，或曰子屬。",
  "s0003": "後句四星，末大星正妃，餘三星後宮之屬也。",
  "s0004": "環之匡衛十二星，藩臣。",
  "s0005": "皆曰紫宮。",
  "s0006": "前列直斗口三星，隨北端兌，若見若不，曰陰德，或曰天一。",
  "s0007": "紫宮左三星曰天槍，右五星曰天棓，後六星絕漢抵營室，曰閣道。",
  "s0008": "北斗七星，所謂「旋、璣、玉衡以齊七政」。",
  "s0009": "杓攜龍角，衡殷南斗，魁枕參首。",
  "s0010": "用昏建者杓；",
  "s0011": "杓，自華以西南。",
  "s0012": "夜半建者衡；",
  "s0013": "衡，殷中州河、濟之閒。",
  "s0014": "平旦建者魁；",
  "s0015": "魁，海岱以東北也。",
  "s0016": "斗為帝車，運于中央，臨制四鄉。",
  "s0017": "分陰陽，建四時，均五行，移節度，定諸紀，皆系於斗。",
  "s0018": "斗魁戴匡六星曰文昌宮：一曰上將，二曰次將，三曰貴相，四曰司命，五曰司中，六曰司祿。",
  "s0019": "在斗魁中，貴人之牢。",
  "s0020": "魁下六星，兩兩相比者，名曰三能。",
  "s0021": "三能色齊，君臣和；",
  "s0022": "不齊，為乖戾。",
  "s0023": "輔星明近，輔臣親彊；",
  "s0024": "斥小，疏弱。",
  "s0025": "杓端有兩星：一內為矛，招搖；",
  "s0026": "一外為盾，天鋒。",
  "s0027": "有句圜十五星，屬杓，曰賤人之牢。",
  "s0028": "其牢中星實則囚多，虛則開出。",
  "s0029": "天一、槍、棓、矛、盾動搖，角大，兵起。",
  "s0030": "東宮蒼龍，房、心。",
  "s0031": "心為明堂，大星天王，前後星子屬。",
  "s0032": "不欲直，直則天王失計。",
  "s0033": "房為府，曰天駟。",
  "s0034": "其陰，右驂。",
  "s0035": "旁有兩星曰衿；",
  "s0036": "北一星曰舝。",
  "s0037": "東北曲十二星曰旗。",
  "s0038": "旗中四星天市；",
  "s0039": "中六星曰市樓。",
  "s0040": "市中星眾者實；",
  "s0041": "其虛則秏。",
  "s0042": "房南眾星曰騎官。",
  "s0043": "左角，李；",
  "s0044": "右角，將。",
  "s0045": "大角者，天王帝廷。",
  "s0046": "其兩旁各有三星，鼎足句之，曰攝提。",
  "s0047": "攝提者，直斗杓所指，以建時節，故曰「攝提格」。",
  "s0048": "亢為疏廟，主疾。",
  "s0049": "其南北兩大星，曰南門。",
