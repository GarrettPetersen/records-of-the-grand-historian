{
  "s0299": "贏，為王不寧；",
  "s0300": "其縮，有軍不復。",
  "s0301": "填星，其色黃，九芒，音曰黃鐘宮。",
  "s0302": "其失次上二三宿曰贏，有主命不成，不乃大水。",
  "s0303": "失次下二三宿曰縮，有后戚，其歲不復，不乃天裂若地動。",
  "s0304": "斗為文太室，填星廟，天子之星也。",
  "s0305": "木星與土合，為內亂。",
  "s0306": "饑，主勿用戰，敗；",
  "s0307": "水則變謀而更事；",
  "s0308": "火為旱；",
  "s0309": "金為白衣會若水。",
  "s0310": "金在南曰牝牡，年穀熟，金在北，歲偏無。",
  "s0311": "火與水合為焠，與金合為鑠，為喪，皆不可舉事，用兵大敗。",
  "s0312": "土為憂，主孽卿；",
  "s0313": "大饑，戰敗，為北軍，軍困，舉事大敗。",
  "s0314": "土與水合，穰而擁閼，有覆軍，其國不可舉事。",
  "s0315": "出，亡地；",
  "s0316": "入，得地。",
  "s0317": "金為疾，為內兵，亡地。",
  "s0318": "三星若合，其宿地國外內有兵與喪，改立公王。",
  "s0319": "四星合，兵喪并起，君子憂，小人流。",
  "s0320": "五星合，是為易行，有德，受慶，改立大人，掩有四方，子孫蕃昌；",
  "s0321": "無德，受殃若亡。",
  "s0322": "五星皆大，其事亦大；",
  "s0323": "皆小，事亦小。",
  "s0324": "蚤出者為贏，贏者為客。",
  "s0325": "晚出者為縮，縮者為主人。",
  "s0326": "必有天應見於杓星。",
  "s0327": "同舍為合。",
  "s0328": "相陵為斗，七寸以內必之矣。",
  "s0329": "五星色白圜，為喪旱；",
  "s0330": "赤圜，則中不平，為兵；",
  "s0331": "青圜，為憂水；",
  "s0332": "黑圜，為疾，多死；",
  "s0333": "黃圜，則吉。",
  "s0334": "赤角犯我城，黃角地之爭，白角哭泣之聲，青角有兵憂，黑角則水。",
  "s0335": "意，行窮兵之所終。",
  "s0336": "五星同色，天下偃兵，百姓寧昌。",
  "s0337": "春風秋雨，冬寒夏暑，動搖常以此。",
  "s0338": "填星出百二十日而逆西行，西行百二十日反東行。",
  "s0339": "見三百三十日而入，入三十日復出東方。",
  "s0340": "太歲在甲寅，鎮星在東壁，故在營室。",
  "s0341": "察日行以處位太白。",
  "s0342": "曰西方，秋，（司兵月行及天矢）日庚、辛，主殺。",
  "s0343": "殺失者，罰出太白。",
  "s0344": "太白失行，以其捨命國。",
  "s0345": "其出行十八舍二百四十日而入。",
  "s0346": "入東方，伏行十一舍百三十日；",
  "s0347": "其入西方，伏行三舍十六日而出。",
  "s0348": "當出不出，當入不入，是謂失舍，不有破軍，必有國君之篡。",
  "s0349": "其紀上元，以攝提格之歲，與營室晨出東方，至角而入；",
  "s0350": "與營室夕出西方，至角而入；",
  "s0351": "與角晨出，入畢；",
  "s0352": "與角夕出，入畢；",
  "s0353": "與畢晨出，入箕；",
  "s0354": "與畢夕出，入箕；",
  "s0355": "與箕晨出，入柳；",
  "s0356": "與箕夕出，入柳；",
  "s0357": "與柳晨出，入營室；",
  "s0358": "與柳夕出，入營室。",
  "s0359": "凡出入東西各五，為八歲，二百二十日，復與營室晨出東方。",
  "s0360": "其大率，歲一周天。",
  "s0361": "其始出東方，行遲，率日半度，一百二十日，必逆行一二舍；",
  "s0362": "上極而反，東行，行日一度半，一百二十日入。",
  "s0363": "其庳，近日，曰明星，柔；",
  "s0364": "高，遠日，曰大囂，剛。",
  "s0365": "其始出西［方］，行疾，率日一度半，百二十日；",
  "s0366": "上極而行遲，日半度，百二十日，旦入，必逆行一二舍而入。",
  "s0367": "其庳，近日，曰大白，柔；",
  "s0368": "高，遠日，曰大相，剛。",
  "s0369": "出以辰、戌，入以丑、未。",
  "s0370": "當出不出，未當入而入，天下偃兵，兵在外，入。",
  "s0371": "未當出而出，當入而不入，［天］下起兵，有破國。",
  "s0372": "其當期出也，其國昌。",
  "s0373": "其出東為東，入東為北方；",
  "s0374": "出西為西，入西為南方。",
  "s0375": "所居久，其鄉利；",
  "s0376": "（疾）［易］，其鄉凶。",
  "s0377": "出西（逆行）至東，正西國吉。",
  "s0378": "出東至西，正東國吉。",
  "s0379": "其出不經天；",
  "s0380": "經天，天下革政。",
  "s0381": "小以角動，兵起。",
  "s0382": "始出大，後小，兵弱；",
  "s0383": "出小，後大，兵彊。",
  "s0384": "出高，用兵深吉，淺凶；",
  "s0385": "庳，淺吉，深凶。",
  "s0386": "日方南金居其南，日方北金居其北，曰贏，侯王不寧，用兵進吉退凶。",
  "s0387": "日方南金居其北，日方北金居其南，曰縮，侯王有憂，用兵退吉進凶。",
  "s0388": "用兵象太白：太白行疾，疾行；",
  "s0389": "遲，遲行。",
  "s0390": "角，敢戰。",
  "s0391": "動搖躁，躁。",
  "s0392": "圜以靜，靜。",
  "s0393": "順角所指，吉；",
  "s0394": "反之，皆凶。",
  "s0395": "出則出兵，入則入兵。",
  "s0396": "赤角，有戰；",
  "s0397": "白角，有喪；",
