{
  "s0001": "孫子武者，齊人也。",
  "s0002": "以兵法見於吳王闔廬。",
  "s0003": "闔廬曰：「子之十三篇，吾盡觀之矣，可以小試勒兵乎？」",
  "s0004": "對曰：「可。」",
  "s0005": "闔廬曰：「可試以婦人乎？」",
  "s0006": "曰：「可。」",
  "s0007": "於是許之，出宮中美女，得百八十人。",
  "s0008": "孫子分為二隊，以王之寵姬二人各為隊長，皆令持戟。",
  "s0009": "令之曰：「汝知而心與左右手背乎？」",
  "s0010": "婦人曰：「知之。」",
  "s0011": "孫子曰：「前，則視心；",
  "s0012": "左，視左手；",
  "s0013": "右，視右手；",
  "s0014": "後，即視背。」",
  "s0015": "婦人曰：「諾。」",
  "s0016": "約束既布，乃設鈇鉞，即三令五申之。",
  "s0017": "於是鼓之右，婦人大笑。",
  "s0018": "孫子曰：「約束不明，申令不熟，將之罪也。」",
  "s0019": "復三令五申而鼓之左，婦人復大笑。",
  "s0020": "孫子曰：「約束不明，申令不熟，將之罪也；",
  "s0021": "既已明而不如法者，吏士之罪也。」",
  "s0022": "乃欲斬左右隊長。",
  "s0023": "吳王從臺上觀，見且斬愛姬，大駭。",
  "s0024": "趣使使下令曰：「寡人已知將軍能用兵矣。",
  "s0025": "寡人非此二姬，食不甘味，願勿斬也。」",
  "s0026": "孫子曰：「臣既已受命為將，將在軍，君命有所不受。」",
  "s0027": "遂斬隊長二人以徇。",
  "s0028": "用其次為隊長，於是復鼓之。",
  "s0029": "婦人左右前後跪起皆中規矩繩墨，無敢出聲。",
  "s0030": "於是孫子使使報王曰：「兵既整齊，王可試下觀之，唯王所欲用之，雖赴水火猶可也。」",
  "s0031": "吳王曰：「將軍罷休就舍，寡人不願下觀。」",
  "s0032": "孫子曰：「王徒好其言，不能用其實。」",
  "s0033": "於是闔廬知孫子能用兵，卒以為將。",
  "s0034": "西破彊楚，入郢，北威齊晉，顯名諸侯，孫子與有力焉。",
  "s0035": "孫武既死，後百餘歲有孫臏。",
  "s0036": "臏生阿鄄之閒，臏亦孫武之後世子孫也。",
  "s0037": "孫臏嘗與龐涓俱學兵法。",
  "s0038": "龐涓既事魏，得為惠王將軍，而自以為能不及孫臏，乃陰使召孫臏。",
  "s0039": "臏至，龐涓恐其賢於己，疾之，則以法刑斷其兩足而黥之，欲隱勿見。",
  "s0040": "齊使者如梁，孫臏以刑徒陰見，說齊使。",
  "s0041": "齊使以為奇，竊載與之齊。",
  "s0042": "齊將田忌善而客待之。",
  "s0043": "忌數與齊諸公子馳逐重射。",
  "s0044": "孫子見其馬足不甚相遠，馬有上、中、下、輩。",
  "s0045": "於是孫子謂田忌曰：「君弟重射，臣能令君勝。」",
  "s0046": "田忌信然之，與王及諸公子逐射千金。",
  "s0047": "及臨質，孫子曰：「今以君之下駟與彼上駟，取君上駟與彼中駟，取君中駟與彼下駟。」",
  "s0048": "既馳三輩畢，而田忌一不勝而再勝，卒得王千金。",
  "s0049": "於是忌進孫子於威王。",
  "s0050": "威王問兵法，遂以為師。",
  "s0051": "其後魏伐趙，趙急，請救於齊。",
  "s0052": "齊威王欲將孫臏，臏辭謝曰：「刑餘之人不可。」",
  "s0053": "於是乃以田忌為將，而孫子為師，居輜車中，坐為計謀。",
  "s0054": "田忌欲引兵之趙，孫子曰：「夫解雜亂紛糾者不控棬，救鬬者不搏撠，批亢擣虛，形格勢禁，則自為解耳。",
  "s0055": "今梁趙相攻，輕兵銳卒必竭於外，老弱罷於內。",
  "s0056": "君不若引兵疾走大梁，據其街路，衝其方虛，彼必釋趙而自救。",
  "s0057": "是我一舉解趙之圍而收獘於魏也。」",
  "s0058": "田忌從之，魏果去邯鄲，與齊戰於桂陵，大破梁軍。",
  "s0059": "後十三歲，魏與趙攻韓，韓告急於齊。",
  "s0060": "齊使田忌將而往，直走大梁。",
  "s0061": "魏將龐涓聞之，去韓而歸，齊軍既已過而西矣。",
  "s0062": "孫子謂田忌曰：「彼三晉之兵素悍勇而輕齊，齊號為怯，善戰者因其勢而利導之。",
  "s0063": "兵法，百里而趣利者蹶上將，五十里而趣利者軍半至。",
  "s0064": "使齊軍入魏地為十萬灶，明日為五萬灶，又明日為三萬灶。」",
  "s0065": "龐涓行三日，大喜，曰：「我固知齊軍怯，入吾地三日，士卒亡者過半矣。」",
  "s0066": "乃棄其步軍，與其輕銳倍日并行逐之。",
  "s0067": "孫子度其行，暮當至馬陵。",
  "s0068": "馬陵道陜，而旁多阻隘，可伏兵，乃斫大樹白而書之曰「龐涓死于此樹之下」。",
  "s0069": "於是令齊軍善射者萬弩，夾道而伏，期曰「暮見火舉而俱發」。",
  "s0070": "龐涓果夜至斫木下，見白書，乃鉆火燭之。",
  "s0071": "讀其書未畢，齊軍萬弩俱發，魏軍大亂相失。",
  "s0072": "龐涓自知智窮兵敗，乃自剄，曰：「遂成豎子之名！」",
  "s0073": "齊因乘勝盡破其軍，虜魏太子申以歸。",
  "s0074": "孫臏以此名顯天下，世傳其兵法。",
  "s0075": "吳起者，衛人也，好用兵。",
  "s0076": "嘗學於曾子，事魯君。",
  "s0077": "齊人攻魯，魯欲將吳起，吳起取齊女為妻，而魯疑之。",
  "s0078": "吳起於是欲就名，遂殺其妻，以明不與齊也。",
  "s0079": "魯卒以為將。",
  "s0080": "將而攻齊，大破之。",
  "s0081": "魯人或惡吳起曰：「起之為人，猜忍人也。",
  "s0082": "其少時，家累千金，游仕不遂，遂破其家，鄉黨笑之，吳起殺其謗己者三十餘人，而東出衛郭門。",
  "s0083": "與其母訣，齧臂而盟曰：『起不為卿相，不復入衛。』",
  "s0084": "遂事曾子。",
  "s0085": "居頃之，其母死，起終不歸。",
  "s0086": "曾子薄之，而與起絕。",
  "s0087": "起乃之魯，學兵法以事魯君。",
  "s0088": "魯君疑之，起殺妻以求將。",
  "s0089": "夫魯小國，而有戰勝之名，則諸侯圖魯矣。",
  "s0090": "且魯衛兄弟之國也，而君用起，則是棄衛。」",
  "s0091": "魯君疑之，謝吳起。",
  "s0092": "吳起於是聞魏文侯賢，欲事之。",
  "s0093": "文侯問李克曰：「吳起何如人哉？」",
  "s0094": "李克曰：「起貪而好色，然用兵司馬穰苴不能過也。」",
  "s0095": "於是魏文候以為將，擊秦，拔五城。",
  "s0096": "起之為將，與士卒最下者同衣食。",
  "s0097": "臥不設席，行不騎乘，親裹贏糧，與士卒分勞苦。",
  "s0098": "卒有病疽者，起為吮之。",
  "s0099": "卒母聞而哭之。",
  "s0100": "人曰：「子卒也，而將軍自吮其疽，何哭為？」",
  "s0101": "母曰：「非然也。",
  "s0102": "往年吳公吮其父，其父戰不旋踵，遂死於敵。",
  "s0103": "吳公今又吮其子，妾不知其死所矣。",
  "s0104": "是以哭之。」",
  "s0106": "文侯以吳起善用兵，廉平，盡能得士心，乃以為西河守，以拒秦、韓。",
  "s0107": "魏文侯既卒，起事其子武侯。",
  "s0108": "武侯浮西河而下，中流，顧而謂吳起曰：「美哉乎山河之固，此魏國之寶也！」",
  "s0109": "起對曰：「在德不在險。",
  "s0110": "昔三苗氏左洞庭，右彭蠡，德義不修，禹滅之。",
  "s0111": "夏桀之居，左河濟，右泰華，伊闕在其南，羊腸在其北，修政不仁，湯放之。",
  "s0112": "殷紂之國，左孟門，右太行，常山在其北，大河經其南，修政不德，武王殺之。",
  "s0113": "由此觀之，在德不在險。",
  "s0114": "若君不修德，舟中之人盡為敵國也。」",
  "s0115": "武侯曰：「善。」",
  "s0117": "（即封）吳起為西河守，甚有聲名。",
  "s0118": "魏置相，相田文。",
  "s0119": "吳起不悅，謂田文曰：「請與子論功，可乎？」",
  "s0120": "田文曰：「可。」",
  "s0121": "起曰：「將三軍，使士卒樂死，敵國不敢謀，子孰與起？」",
  "s0122": "文曰：「不如子。」",
  "s0123": "起曰：「治百官，親萬民，實府庫，子孰與起？」",
  "s0124": "文曰：「不如子。」",
  "s0125": "起曰：「守西河而秦兵不敢東鄉，韓趙賓從，子孰與起？」",
  "s0126": "文曰：「不如子。」",
  "s0127": "起曰：「此三者，子皆出吾下，而位加吾上，何也？」",
  "s0128": "文曰：「主少國疑，大臣未附，百姓不信，方是之時，屬之於子乎？",
  "s0129": "屬之於我乎？」",
  "s0130": "起默然良久，曰：「屬之子矣。」",
  "s0131": "文曰：「此乃吾所以居子之上也。」",
  "s0132": "吳起乃自知弗如田文。",
  "s0133": "田文既死，公叔為相，尚魏公主，而害吳起。",
  "s0134": "公叔之仆曰：「起易去也。」",
  "s0135": "公叔曰：「柰何？」",
  "s0136": "其仆曰：「吳起為人節廉而自喜名也。",
  "s0137": "君因先與武侯言曰：『夫吳起賢人也，而侯之國小，又與彊秦壤界，臣竊恐起之無留心也。』",
  "s0138": "武侯即曰：『柰何？』",
  "s0139": "君因謂武侯曰：『試延以公主，起有留心則必受之。",
  "s0140": "無留心則必辭矣。",
  "s0141": "以此卜之。』",
  "s0142": "君因召吳起而與歸，即令公主怒而輕君。",
  "s0143": "吳起見公主之賤君也，則必辭。」",
  "s0144": "於是吳起見公主之賤魏相，果辭魏武侯。",
  "s0145": "武侯疑之而弗信也。",
  "s0146": "吳起懼得罪，遂去，即之楚。",
  "s0147": "楚悼王素聞起賢，至則相楚。",
  "s0148": "明法審令，捐不急之官，廢公族疏遠者，以撫養戰鬬之士。",
  "s0149": "要在彊兵，破馳說之言從橫者。",
  "s0150": "於是南平百越；",
  "s0151": "北并陳蔡，卻三晉；",
  "s0152": "西伐秦。",
  "s0153": "諸侯患楚之彊。",
  "s0154": "故楚之貴戚盡欲害吳起。",
  "s0155": "及悼王死，宗室大臣作亂而攻吳起，吳起走之王尸而伏之。",
  "s0156": "擊起之徒因射刺吳起，并中悼王。",
  "s0157": "悼王既葬，太子立，乃使令尹盡誅射吳起而并中王尸者。",
  "s0158": "坐射起而夷宗死者七十餘家。",
  "s0159": "太史公曰：世俗所稱師旅，皆道孫子十三篇，吳起兵法，世多有，故弗論，論其行事所施設者。",
  "s0160": "語曰：「能行之者未必能言，能言之者未必能行。」",
  "s0161": "孫子籌策龐涓明矣，然不能蚤救患於被刑。",
  "s0162": "吳起說武侯以形勢不如德，然行之於楚，以刻暴少恩亡其軀。",
  "s0163": "悲夫！"
}