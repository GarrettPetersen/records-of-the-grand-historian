{
  "s0302": "王曰：「以孟嘗、芒卯之賢，率彊韓、魏以攻秦，猶無柰寡人何也。",
  "s0303": "今以無能之如耳、魏齊而率弱韓、魏以伐秦，其無柰寡人何亦明矣。」",
  "s0304": "左右皆曰：「甚然。」",
  "s0305": "中旗馮琴而對曰：「王之料天下過矣。",
  "s0306": "當晉六卿之時，知氏最彊，滅范、中行，又率韓、魏之兵以圍趙襄子於晉陽，決晉水以灌晉陽之城，不湛者三版。",
  "s0307": "知伯行水，魏桓子御，韓康子為參乘。",
  "s0308": "知伯曰：『吾始不知水之可以亡人之國也，乃今知之。』",
  "s0309": "汾水可以灌安邑，絳水可以灌平陽。",
  "s0310": "魏桓子肘韓康子，韓康子履魏桓子，肘足接於車上，而知氏地分，身死國亡，為天下笑。",
  "s0311": "今秦兵雖彊，不能過知氏；",
  "s0312": "韓、魏雖弱，尚賢其在晉陽之下也。",
  "s0313": "此方其用肘足之時也，願王之勿易也！」",
  "s0314": "於是秦王恐。",
  "s0315": "齊、楚相約而攻魏，魏使人求救於秦，冠蓋相望也，而秦救不至。",
  "s0316": "魏人有唐雎者，年九十餘矣，謂魏王曰：「老臣請西說秦王，令兵先臣出。」",
  "s0317": "魏王再拜，遂約車而遣之。",
  "s0318": "唐雎到，入見秦王。",
  "s0319": "秦王曰：「丈人芒然乃遠至此，甚苦矣！",
  "s0320": "夫魏之來求救數矣，寡人知魏之急已。」",
  "s0321": "唐雎對曰：「大王已知魏之急而救不發者，臣竊以為用策之臣無任矣。",
  "s0322": "夫魏，一萬乘之國也，然所以西面而事秦，稱東藩，受冠帶，祠春秋者，以秦之彊足以為與也。",
  "s0323": "今齊、楚之兵已合於魏郊矣，而秦救不發，亦將賴其未急也。",
  "s0324": "使之大急，彼且割地而約從，王尚何救焉？",
  "s0325": "必待其急而救之，是失一東藩之魏而彊二敵之齊、楚，則王何利焉？」",
  "s0326": "於是秦昭王遽為發兵救魏。",
  "s0327": "魏氏復定。",
  "s0328": "趙使人謂魏王曰：「為我殺范痤，吾請獻七十里之地。」",
  "s0329": "魏王曰：「諾。」",
  "s0330": "使吏捕之，圍而未殺。",
  "s0331": "痤因上屋騎危，謂使者曰：「與其以死痤市，不如以生痤市。",
  "s0332": "有如痤死，趙不予王地，則王將柰何？",
  "s0333": "故不若與先定割地，然後殺痤。」",
  "s0334": "魏王曰：「善。」",
  "s0335": "痤因上書信陵君曰：「痤，故魏之免相也，趙以地殺痤而魏王聽之，有如彊秦亦將襲趙之欲，則君且柰何？」",
  "s0336": "信陵君言於王而出之。",
  "s0337": "魏王以秦救之故，欲親秦而伐韓，以求故地。",
  "s0338": "無忌謂魏王曰：",
  "s0339": "秦與戎翟同俗，有虎狼之心，貪戾好利無信，不識禮義德行。",
  "s0340": "茍有利焉，不顧親戚兄弟，若禽獸耳，此天下之所識也，非有所施厚積德也。",
  "s0341": "故太后母也，而以憂死；",
  "s0342": "穰侯舅也，功莫大焉，而竟逐之；",
  "s0343": "兩弟無罪，而再奪之國。",
  "s0344": "此於親戚若此，而況於仇讎之國乎？",
  "s0345": "今王與秦共伐韓而益近秦患，臣甚惑之。",
  "s0346": "而王不識則不明，群臣莫以聞則不忠。",
  "s0347": "今韓氏以一女子奉一弱主，內有大亂，外交彊秦魏之兵，王以為不亡乎？",
  "s0348": "韓亡，秦有鄭地，與大梁鄴，王以為安乎？",
  "s0349": "王欲得故地，今負彊秦之親，王以為利乎？",
  "s0350": "秦非無事之國也，韓亡之後必將更事，更事必就易與利，就易與利必不伐楚與趙矣。",
  "s0351": "是何也？",
  "s0352": "夫越山踰河，絕韓上黨而攻彊趙，是復閼與之事，秦必不為也。",
  "s0353": "若道河內，倍鄴、朝歌，絕漳滏水，與趙兵決於邯鄲之郊，是知伯之禍也，秦又不敢。",
  "s0354": "伐楚，道涉谷，行三千里。",
  "s0355": "而攻冥阸之塞，所行甚遠，所攻甚難，秦又不為也。",
  "s0356": "若道河外，倍大梁，右（蔡左）［上蔡］、召陵，與楚兵決於陳郊，秦又不敢。",
  "s0357": "故曰秦必不伐楚與趙矣，又不攻衛與齊矣。",
  "s0358": "夫韓亡之後，兵出之日，非魏無攻已。",
  "s0359": "秦固有懷、茅、邢丘，城垝津以臨河內，河內共、汲必危；",
  "s0360": "有鄭地，得垣雍，決熒澤水灌大梁，大梁必亡。",
  "s0361": "王之使者出過而惡安陵氏於秦，秦之欲誅之久矣。",
  "s0362": "秦葉陽、昆陽與舞陽鄰，聽使者之惡之，隨安陵氏而亡之，繞舞陽之北，以東臨許，南國必危，國無害（已）［乎］？",
  "s0363": "夫憎韓不愛安陵氏可也，夫不患秦之不愛南國非也。",
  "s0364": "異日者，秦在河西晉，國去梁千里，有河山以闌之，有周韓以閒之。",
  "s0365": "從林鄉軍以至于今，秦七攻魏，五入囿中，邊城盡拔，文臺墮，垂都焚，林木伐，麋鹿盡，而國繼以圍。",
  "s0366": "又長驅梁北，東至陶衛之郊，北至平監。",
  "s0367": "所亡於秦者，山南山北，河外河內，大縣數十，名都數百。",
  "s0368": "秦乃在河西晉，去梁千里，而禍若是矣，又況於使秦無韓，有鄭地，無河山而闌之，無周韓而閒之，去大梁百里，禍必由此矣。",
  "s0369": "異日者，從之不成也，楚、魏疑而韓不可得也。",
  "s0370": "今韓受兵三年，秦橈之以講，識亡不聽，投質於趙，請為天下鴈行頓刃，楚、趙必集兵，皆識秦之欲無窮也，非盡亡天下之國而臣海內，必不休矣。",
  "s0371": "是故臣願以從事王，王速受楚趙之約，（趙）［而］挾韓之質以存韓，而求故地，韓必效之。",
  "s0372": "此士民不勞而故地得，其功多於與秦共伐韓，而又與彊秦鄰之禍也。",
  "s0373": "夫存韓安魏而利天下，此亦王之天時已。",
  "s0374": "通韓上黨於共、甯，使道安成，出入賦之，是魏重質韓以其上黨也。",
  "s0375": "今有其賦，足以富國。",
  "s0376": "韓必德魏愛魏重魏畏魏，韓必不敢反魏，是韓則魏之縣也。",
  "s0377": "魏得韓以為縣，衛、大梁、河外必安矣。",
  "s0378": "今不存韓，二周、安陵必危，楚、趙大破，衛、齊甚畏，天下西鄉而馳秦入朝而為臣不久矣。",
  "s0379": "二十年，秦圍邯鄲，信陵君無忌矯奪將軍晉鄙兵以救趙，趙得全。",
  "s0380": "無忌因留趙。",
  "s0381": "二十六年，秦昭王卒。",
  "s0382": "三十年，無忌歸魏，率五國兵攻秦，敗之河外，走蒙驁。",
  "s0383": "魏太子增質於秦，秦怒，欲囚魏太子增。",
  "s0384": "或為增謂秦王曰：「公孫喜固謂魏相曰『請以魏疾擊秦，秦王怒，必囚增。",
  "s0385": "魏王又怒，擊秦，秦必傷』。",
  "s0386": "今王囚增，是喜之計中也。",
  "s0387": "故不若貴增而合魏，以疑之於齊、韓。」",
  "s0388": "秦乃止增。",
  "s0389": "三十一年，秦王政初立。",
  "s0390": "三十四年，安釐王卒，太子增立，是為景湣王。",
  "s0391": "信陵君無忌卒。",
  "s0392": "景湣王元年，秦拔我二十城，以為秦東郡。",
  "s0393": "二年，秦拔我朝歌。",
  "s0394": "衛徙野王。",
  "s0395": "三年，秦拔我汲。",
  "s0396": "五年，秦拔我垣、蒲陽、衍。",
  "s0397": "十五年，景湣王卒，子王假立。",
  "s0398": "王假元年，燕太子丹使荊軻刺秦王，秦王覺之。",
  "s0399": "三年，秦灌大梁，虜王假，遂滅魏以為郡縣。",
  "s0400": "太史公曰：吾適故大梁之墟，墟中人曰：「秦之破梁，引河溝而灌大梁，三月城壞，王請降，遂滅魏。」",
  "s0401": "說者皆曰魏以不用信陵君故，國削弱至於亡，余以為不然。",
  "s0402": "天方令秦平海內，其業未成，魏雖得阿衡之佐，曷益乎？"
}