{
  "s0001": "田單者，齊諸田疏屬也。",
  "s0002": "湣王時，單為臨菑市掾，不見知。",
  "s0003": "及燕使樂毅伐破齊，齊湣王出奔，已而保莒城。",
  "s0004": "燕師長驅平齊，而田單走安平，令其宗人盡斷其車軸末而傅鐵籠。",
  "s0005": "已而燕軍攻安平，城壞，齊人走，爭涂，以折車敗，為燕所虜，唯田單宗人以鐵籠故得脫，東保即墨。",
  "s0006": "燕既盡降齊城，唯獨莒、即墨不下。",
  "s0007": "燕軍聞齊王在莒，并兵攻之。",
  "s0008": "淖齒既殺湣王於莒，因堅守，距燕軍，數年不下。",
  "s0009": "燕引兵東圍即墨，即墨大夫出與戰，敗死。",
  "s0010": "城中相與推田單，曰：「安平之戰，田單宗人以鐵籠得全，習兵。」",
  "s0011": "立以為將軍，以即墨距燕。",
  "s0012": "頃之，燕昭王卒，惠王立，與樂毅有隙。",
  "s0013": "田單聞之，乃縱反閒於燕，宣言曰：「齊王已死，城之不拔者二耳。",
  "s0014": "樂毅畏誅而不敢歸，以伐齊為名，實欲連兵南面而王齊。",
  "s0015": "齊人未附，故且緩攻即墨以待其事。",
  "s0016": "齊人所懼，唯恐他將之來，即墨殘矣。」",
  "s0017": "燕王以為然，使騎劫代樂毅。",
  "s0018": "樂毅因歸趙，燕人士卒忿。",
  "s0019": "而田單乃令城中人食必祭其先祖於庭，飛鳥悉翔舞城中下食。",
  "s0020": "燕人怪之。",
  "s0021": "田單因宣言曰：「神來下教我。」",
  "s0022": "乃令城中人曰：「當有神人為我師。」",
  "s0023": "有一卒曰：「臣可以為師乎？」",
  "s0024": "因反走。",
  "s0025": "田單乃起，引還，東鄉坐，師事之。",
  "s0026": "卒曰：「臣欺君，誠無能也。」",
  "s0027": "田單曰：「子勿言也！」",
  "s0028": "因師之。",
  "s0029": "每出約束，必稱神師。",
  "s0030": "乃宣言曰：「吾唯懼燕軍之劓所得齊卒，置之前行，與我戰，即墨敗矣。」",
  "s0031": "燕人聞之，如其言。",
  "s0032": "城中人見齊諸降者盡劓，皆怒，堅守，唯恐見得。",
  "s0033": "單又縱反閒曰：「吾懼燕人掘吾城外冢墓，僇先人，可為寒心。」",
  "s0034": "燕軍盡掘壟墓，燒死人。",
  "s0035": "即墨人從城上望見，皆涕泣，俱欲出戰，怒自十倍。",
  "s0036": "田單知士卒之可用，乃身操版插，與士卒分功，妻妾編於行伍之閒，盡散飲食饗士。",
  "s0037": "令甲卒皆伏，使老弱女子乘城，遣使約降於燕，燕軍皆呼萬歲。",
  "s0038": "田單又收民金，得千溢，令即墨富豪遺燕將，曰：「即墨即降，願無虜掠吾族家妻妾，令安堵。」",
  "s0039": "燕將大喜，許之。",
  "s0040": "燕軍由此益懈。",
  "s0041": "田單乃收城中得千餘牛，為絳繒衣，畫以五彩龍文，束兵刃於其角，而灌脂束葦於尾，燒其端。",
  "s0042": "鑿城數十穴，夜縱牛，壯士五千人隨其後。",
  "s0043": "牛尾熱，怒而奔燕軍，燕軍夜大驚。",
  "s0044": "牛尾炬火光明炫燿，燕軍視之皆龍文，所觸盡死傷。",
  "s0045": "五千人因銜枚擊之，而城中鼓譟從之，老弱皆擊銅器為聲，聲動天地。",
  "s0046": "燕軍大駭，敗走。",
  "s0047": "齊人遂夷殺其將騎劫。",
  "s0048": "燕軍擾亂奔走，齊人追亡逐北，所過城邑皆畔燕而歸田單，兵日益多，乘勝，燕日敗亡，卒至河上，而齊七十餘城皆復為齊。",
  "s0049": "乃迎襄王於莒，入臨菑而聽政。",
  "s0050": "襄王封田單，號曰安平君。",
  "s0051": "太史公曰：兵以正合，以奇勝。",
  "s0052": "善之者，出奇無窮。",
  "s0053": "奇正還相生，如環之無端。",
  "s0054": "夫始如處女，適人開戶；",
  "s0055": "後如脫兔，適不及距：其由單之謂邪！",
  "s0056": "初，淖齒之殺湣王也，莒人求湣王子法章，得之太史嬓之家，為人灌園。",
  "s0057": "嬓女憐而善遇之。",
  "s0058": "後法章私以情告女，女遂與通。",
  "s0059": "及莒人共立法章為齊王，以莒距燕，而太史氏女遂為后，所謂「君王后」也。",
  "s0060": "燕之初入齊，聞畫邑人王蠋賢，令軍中曰「環畫邑三十里無入」，以王蠋之故。",
  "s0061": "已而使人謂蠋曰：「齊人多高子之義，吾以子為將，封子萬家。」",
  "s0062": "蠋固謝。",
  "s0063": "燕人曰：「子不聽，吾引三軍而屠畫邑。」",
  "s0064": "王蠋曰：「忠臣不事二君，貞女不更二夫。",
  "s0065": "齊王不聽吾諫，故退而耕於野。",
  "s0066": "國既破亡，吾不能存；",
  "s0067": "今又劫之以兵為君將，是助桀為暴也。",
  "s0068": "與其生而無義，固不如烹！」",
  "s0069": "遂經其頸於樹枝，自奮絕脰而死。",
  "s0070": "齊亡大夫聞之，曰：「王蠋，布衣也，義不北面於燕，況在位食祿者乎！」",
  "s0071": "乃相聚如莒，求諸子，立為襄王。"
}