{
  "s0050": "氐為天根，主疫。",
  "s0051": "尾為九子，曰君臣；",
  "s0052": "斥絕，不和。",
  "s0053": "箕為敖客，曰口舌。",
  "s0054": "火犯守角，則有戰。",
  "s0055": "房、心，王者惡之也。",
  "s0056": "南宮朱鳥，權、衡。",
  "s0057": "衡，太微，三光之廷。",
  "s0058": "匡衛十二星，藩臣：西，將；",
  "s0059": "東，相；",
  "s0060": "南四星，執法；",
  "s0061": "中，端門；",
  "s0062": "門左右，掖門。",
  "s0063": "門內六星，諸侯。",
  "s0064": "其內五星，五帝坐。",
  "s0065": "後聚一十五星，蔚然，曰郎位；",
  "s0066": "傍一大星，將位也。",
  "s0067": "月、五星順入，軌道，司其出，所守，天子所誅也。",
  "s0068": "其逆入，若不軌道，以所犯命之；",
  "s0069": "中坐，成形，皆群下從謀也。",
  "s0070": "金、火尤甚。",
  "s0071": "廷藩西有隋星五，曰少微，士大夫。",
  "s0072": "權，軒轅。",
  "s0073": "軒轅，黃龍體。",
  "s0074": "前大星，女主象；",
  "s0075": "旁小星，御者後宮屬。",
  "s0076": "月、五星守犯者，如衡占。",
  "s0077": "東井為水事。",
  "s0078": "其西曲星曰鉞。",
  "s0079": "鉞北，北河；",
  "s0080": "南，南河；",
  "s0081": "兩河、天闕閒為關梁。",
  "s0082": "輿鬼，鬼祠事；",
  "s0083": "中白者為質。",
  "s0084": "火守南北河，兵起，穀不登。",
  "s0085": "故德成衡，觀成潢，傷成鉞，禍成井，誅成質。",
  "s0086": "柳為鳥注，主木草。",
  "s0087": "七星，頸，為員官。",
  "s0088": "主急事。",
  "s0089": "張，素，為廚，主觴客。",
  "s0090": "翼為羽翮，主遠客。",
  "s0091": "軫為車，主風。",
  "s0092": "其旁有一小星，曰長沙，星星不欲明；",
  "s0093": "明與四星等，若五星入軫中，兵大起。",
  "s0094": "軫南眾星曰天庫樓；",
  "s0095": "庫有五車。",
  "s0096": "車星角若益眾，及不具，無處車馬。",
  "s0097": "西宮咸池，曰天五潢。",
  "s0098": "五潢，五帝車舍。",
