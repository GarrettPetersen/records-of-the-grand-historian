{
  "s0001": "呂太后者，高祖微時妃也，生孝惠帝、女魯元太后。",
  "s0002": "及高祖為漢王，得定陶戚姬，愛幸，生趙隱王如意。",
  "s0003": "孝惠為人仁弱，高祖以為不類我，常欲廢太子，立戚姬子如意，如意類我。",
  "s0004": "戚姬幸，常從上之關東，日夜啼泣，欲立其子代太子。",
  "s0005": "呂后年長，常留守，希見上，益疏。",
  "s0006": "如意立為趙王後，幾代太子者數矣，賴大臣爭之，及留侯策，太子得毋廢。",
  "s0007": "呂后為人剛毅，佐高祖定天下，所誅大臣多呂后力。",
  "s0008": "呂后兄二人，皆為將。",
  "s0009": "長兄周呂侯死事，封其子呂臺為酈侯，子產為交侯；",
  "s0010": "次兄呂釋之為建成侯。",
  "s0011": "高祖十二年四月甲辰，崩長樂宮，太子襲號為帝。",
  "s0012": "是時高祖八子：長男肥，孝惠兄也，異母，肥為齊王；",
  "s0013": "餘皆孝惠弟，戚姬子如意為趙王，薄夫人子恒為代王，諸姬子子恢為梁王，子友為淮陽王，子長為淮南王，子建為燕王。",
  "s0014": "高祖弟交為楚王，兄子濞為吳王。",
  "s0015": "非劉氏功臣番君吳芮子臣為長沙王。",
  "s0016": "呂后最怨戚夫人及其子趙王，乃令永巷囚戚夫人，而召趙王。",
  "s0017": "使者三反，趙相建平侯周昌謂使者曰：「高帝屬臣趙王，趙王年少。",
  "s0018": "竊聞太后怨戚夫人，欲召趙王并誅之，臣不敢遣王。",
  "s0019": "王且亦病，不能奉詔。」",
  "s0020": "呂后大怒，乃使人召趙相。",
  "s0021": "趙相徵至長安，乃使人復召趙王。",
  "s0022": "王來，未到。",
  "s0023": "孝惠帝慈仁，知太后怒，自迎趙王霸上，與入宮，自挾與趙王起居飲食。",
  "s0024": "太后欲殺之，不得閒。",
  "s0025": "孝惠元年十二月，帝晨出射。",
  "s0026": "趙王少，不能蚤起。",
  "s0027": "太后聞其獨居，使人持酖飲之。",
  "s0028": "犁明，孝惠還，趙王已死。",
  "s0029": "於是乃徙淮陽王友為趙王。",
  "s0030": "夏，詔賜酈侯父追謚為令武侯。",
  "s0031": "太后遂斷戚夫人手足，去眼，煇耳，飲瘖藥，使居廁中，命曰「人彘」。",
  "s0032": "居數日，乃召孝惠帝觀人彘。",
  "s0033": "孝惠見，問，乃知其戚夫人，乃大哭，因病，歲餘不能起。",
  "s0034": "使人請太后曰：「此非人所為。",
  "s0035": "臣為太后子，終不能治天下。」",
  "s0036": "孝惠以此日飲為淫樂，不聽政，故有病也。",
  "s0037": "二年，楚元王、齊悼惠王皆來朝。",
  "s0038": "十月，孝惠與齊王燕飲太后前，孝惠以為齊王兄，置上坐，如家人之禮。",
  "s0039": "太后怒，乃令酌兩卮酖，置前，令齊王起為壽。",
  "s0040": "齊王起，孝惠亦起，取卮欲俱為壽。",
  "s0041": "太后乃恐，自起泛孝惠卮。",
  "s0042": "齊王怪之，因不敢飲，詳醉去。",
  "s0043": "問，知其酖，齊王恐，自以為不得脫長安，憂。",
  "s0044": "齊內史士說王曰：「太后獨有孝惠與魯元公主。",
  "s0045": "今王有七十餘城，而公主乃食數城。",
  "s0046": "王誠以一郡上太后，為公主湯沐邑，太后必喜，王必無憂。」",
  "s0047": "於是齊王乃上城陽之郡，尊公主為王太后。",
  "s0048": "呂后喜，許之。",
  "s0049": "乃置酒齊邸，樂飲，罷，歸齊王。",
  "s0050": "三年，方筑長安城，四年就半，五年六年城就。",
  "s0051": "諸侯來會。",
  "s0052": "十月朝賀。",
  "s0053": "七年秋八月戊寅，孝惠帝崩。",
  "s0054": "發喪，太后哭，泣不下。",
  "s0055": "留侯子張辟彊為侍中，年十五，謂丞相曰：「太后獨有孝惠，今崩，哭不悲，君知其解乎？」",
  "s0056": "丞相曰：「何解？」",
  "s0057": "辟彊曰：「帝毋壯子，太后畏君等。",
  "s0058": "君今請拜呂臺、呂產、呂祿為將，將兵居南北軍，及諸呂皆入宮，居中用事，如此則太后心安，君等幸得脫禍矣。」",
  "s0059": "丞相乃如辟彊計。",
  "s0060": "太后說，其哭乃哀。",
  "s0061": "呂氏權由此起。",
  "s0062": "乃大赦天下。",
  "s0063": "九月辛丑，葬。",
  "s0064": "太子即位為帝，謁高廟。",
  "s0065": "元年，號令一出太后。",
  "s0066": "太后稱制，議欲立諸呂為王，問右丞相王陵。",
  "s0067": "王陵曰：「高帝刑白馬盟曰『非劉氏而王，天下共擊之』。",
  "s0068": "今王呂氏，非約也。」",
  "s0069": "太后不說。",
  "s0070": "問左丞相陳平、絳侯周勃。",
  "s0071": "勃等對曰：「高帝定天下，王子弟，今太后稱制，王昆弟諸呂，無所不可。」",
  "s0072": "太后喜，罷朝。",
  "s0073": "王陵讓陳平、絳侯曰：「始與高帝啑血盟，諸君不在邪？",
  "s0074": "今高帝崩，太后女主，欲王呂氏，諸君從欲阿意背約，何面目見高帝地下？」",
  "s0075": "陳平、絳侯曰：「於今面折廷爭，臣不如君；",
  "s0076": "夫全社稷，定劉氏之後，君亦不如臣。」",
  "s0077": "王陵無以應之。",
  "s0078": "十一月，太后欲廢王陵，乃拜為帝太傅，奪之相權。",
  "s0079": "王陵遂病免歸。",
  "s0080": "乃以左丞相平為右丞相，以辟陽侯審食其為左丞相。",
  "s0081": "左丞相不治事，令監宮中，如郎中令。",
  "s0082": "食其故得幸太后，常用事，公卿皆因而決事。",
  "s0083": "乃追尊酈侯父為悼武王，欲以王諸呂為漸。",
  "s0084": "四月，太后欲侯諸呂，乃先封高祖之功臣郎中令無擇為博城侯。",
  "s0085": "魯元公主薨，賜謚為魯元太后。",
  "s0086": "子偃為魯王。",
  "s0087": "魯王父，宣平侯張敖也。",
  "s0088": "封齊悼惠王子章為朱虛侯，以呂祿女妻之。",
  "s0089": "齊丞相壽為平定侯。",
  "s0090": "少府延為梧侯。",
  "s0091": "乃封呂種為沛侯，呂平為扶柳侯，張買為南宮侯。",
  "s0092": "太后欲王呂氏，先立孝惠後宮子彊為淮陽王，子不疑為常山王，子山為襄城侯，子朝為軹侯，子武為壺關侯。",
  "s0093": "太后風大臣，大臣請立酈侯呂臺為呂王，太后許之。",
  "s0094": "建成康侯釋之卒，嗣子有罪，廢，立其弟呂祿為胡陵侯，續康侯後。",
  "s0095": "二年，常山王薨，以其弟襄城侯山為常山王，更名義。",
  "s0096": "十一月，呂王臺薨，謚為肅王，太子嘉代立為王。",
  "s0097": "三年，無事。",
  "s0098": "四年，封呂媭為臨光侯，呂他為俞侯，呂更始為贅其侯，呂忿為呂城侯，及諸侯丞相五人。",
  "s0099": "宣平侯女為孝惠皇后時，無子，詳為有身，取美人子名之，殺其母，立所名子為太子。",
  "s0100": "孝惠崩，太子立為帝。",
  "s0101": "帝壯，或聞其母死，非真皇后子，乃出言曰：「后安能殺吾母而名我？",
  "s0102": "我未壯，壯即為變。」",
  "s0103": "太后聞而患之，恐其為亂，乃幽之永卷中，言帝病甚，左右莫得見。",
  "s0104": "太后曰：「凡有天下治為萬民命者，蓋之如天，容之如地，上有歡心以安百姓，百姓欣然以事其上，歡欣交通而天下治。",
  "s0105": "今皇帝病久不已，乃失惑惛亂，不能繼嗣奉宗廟祭祀，不可屬天下，其代之。」",
  "s0106": "群臣皆頓首言：「皇太后為天下齊民計所以安宗廟社稷甚深，群臣頓首奉詔。」",
  "s0107": "帝廢位，太后幽殺之。",
  "s0108": "五月丙辰，立常山王義為帝，更名曰弘。",
  "s0109": "不稱元年者，以太后制天下事也。",
  "s0110": "以軹侯朝為常山王。",
  "s0111": "置太尉官，絳侯勃為太尉。",
  "s0112": "五年八月，淮陽王薨，以弟壺關侯武為淮陽王。",
  "s0113": "六年十月，太后曰呂王嘉居處驕恣，廢之，以肅王臺弟呂產為呂王。",
  "s0114": "夏，赦天下。",
  "s0115": "封齊悼惠王子興居為東牟侯。",
  "s0116": "七年正月，太后召趙王友。",
  "s0117": "友以諸呂女為受后，弗愛，愛他姬，諸呂女妒，怒去，讒之於太后，誣以罪過，曰：「呂氏安得王！",
  "s0118": "太后百歲後，吾必擊之」。",
  "s0119": "太后怒，以故召趙王。",
  "s0120": "趙王至，置邸不見，令衛圍守之，弗與食。",
  "s0121": "其群臣或竊饋，輒捕論之，趙王餓，乃歌曰：「諸呂用事兮劉氏危，迫脅王侯兮彊授我妃。",
  "s0122": "我妃既妒兮誣我以惡，讒女亂國兮上曾不寤。",
  "s0123": "我無忠臣兮何故棄國？",
  "s0124": "自決中野兮蒼天舉直！",
  "s0125": "于嗟不可悔兮寧蚤自財。",
  "s0126": "為王而餓死兮誰者憐之！",
  "s0127": "呂氏絕理兮託天報仇。」",
  "s0128": "丁丑，趙王幽死，以民禮葬之長安民冢次。",
  "s0129": "己丑，日食，晝晦。",
  "s0130": "太后惡之，心不樂，乃謂左右曰：「此為我也。」",
  "s0132": "二月，徙梁王恢為趙王。",
  "s0133": "呂王產徙為梁王，梁王不之國，為帝太傅。",
  "s0134": "立皇子平昌侯太為呂王。",
  "s0135": "更名梁曰呂，呂曰濟川。",
  "s0136": "太后女弟呂媭有女為營陵侯劉澤妻，澤為大將軍。",
  "s0137": "太后王諸呂，恐即崩後劉將軍為害，乃以劉澤為瑯邪王，以慰其心。",
  "s0138": "梁王恢之徙王趙，心懷不樂。",
  "s0139": "太后以呂產女為趙王后。",
  "s0140": "王后從官皆諸呂，擅權，微伺趙王，趙王不得自恣。",
  "s0141": "王有所愛姬，王后使人酖殺之。",
  "s0142": "王乃為歌詩四章，令樂人歌之。",
  "s0143": "王悲，六月即自殺。",
  "s0144": "太后聞之，以為王用婦人棄宗廟禮，廢其嗣。",
  "s0145": "宣平侯張敖卒，以子偃為魯王，敖賜謚為魯元王。",
  "s0146": "秋，太后使使告代王，欲徙王趙。",
  "s0147": "代王謝，願守代邊。",
  "s0148": "太傅產、丞相平等言，武信侯呂祿上侯，位次第一，請立為趙王。",
  "s0149": "太后許之，追尊祿父康侯為趙昭王。",
  "s0150": "九月，燕靈王建薨，有美人子，太后使人殺之，無後，國除。",
  "s0151": "八年十月，立呂肅王子東平侯呂通為燕王，封通弟呂莊為東平侯。",
  "s0152": "三月中，呂后祓，還過軹道，見物如蒼犬，據高后掖，忽弗復見。",
  "s0153": "卜之，云趙王如意為祟。",
  "s0154": "高后遂病掖傷。",
  "s0155": "高后為外孫魯元王偃年少，蚤失父母，孤弱，乃封張敖前姬兩子，侈為新都侯，壽為樂昌侯，以輔魯元王偃。",
  "s0156": "及封中大謁者張釋為建陵侯，呂榮為祝茲侯。",
  "s0157": "諸中宦者令丞皆為關內侯，食邑五百戶。",
  "s0158": "七月中，高后病甚，乃令趙王呂祿為上將軍，軍北軍；",
  "s0159": "呂王產居南軍。",
  "s0160": "呂太后誡產、祿曰：「高帝已定天下，與大臣約，曰『非劉氏王者，天下共擊之』。",
  "s0161": "今呂氏王，大臣弗平。",
  "s0162": "我即崩，帝年少，大臣恐為變。",
  "s0163": "必據兵衛宮，慎毋送喪，毋為人所制。」",
  "s0164": "辛巳，高后崩，遺詔賜諸侯王各千金，將相列侯郎吏皆以秩賜金。",
  "s0165": "大赦天下。",
  "s0166": "以呂王產為相國，以呂祿女為帝后。",
  "s0167": "高后已葬，以左丞相審食其為帝太傅。",
  "s0168": "朱虛侯劉章有氣力，東牟侯興居其弟也。",
  "s0169": "皆齊哀王弟，居長安。",
  "s0170": "當是時，諸呂用事擅權，欲為亂，畏高帝故大臣絳、灌等，未敢發。",
  "s0171": "朱虛侯婦，呂祿女，陰知其謀。",
  "s0172": "恐見誅，乃陰令人告其兄齊王，欲令發兵西，誅諸呂而立。",
  "s0173": "朱虛侯欲從中與大臣為應。",
  "s0174": "齊王欲發兵，其相弗聽。",
  "s0175": "八月丙午，齊王欲使人誅相，相召平乃反，舉兵欲圍王，王因殺其相，遂發兵東，詐奪瑯邪王兵，并將之而西。",
  "s0176": "語在齊王語中。",
  "s0177": "齊王乃遺諸侯王書曰：「高帝平定天下，王諸子弟，悼惠王王齊。",
  "s0178": "悼惠王薨，孝惠帝使留侯良立臣為齊王。",
  "s0179": "孝惠崩，高后用事，春秋高，聽諸呂，擅廢帝更立，又比殺三趙王，滅梁、趙、燕以王諸呂，分齊為四。",
  "s0180": "忠臣進諫，上惑亂弗聽。",
  "s0181": "今高后崩，而帝春秋富，未能治天下，固恃大臣諸侯。",
  "s0182": "而諸呂又擅自尊官，聚兵嚴威，劫列侯忠臣，矯制以令天下，宗廟所以危。",
  "s0183": "寡人率兵入誅不當為王者。」",
  "s0184": "漢聞之，相國呂產等乃遣潁陰侯灌嬰將兵擊之。",
  "s0185": "灌嬰至滎陽，乃謀曰：「諸呂權兵關中，欲危劉氏而自立。",
  "s0186": "今我破齊還報，此益呂氏之資也。」",
  "s0187": "乃留屯滎陽，使使諭齊王及諸侯，與連和，以待呂氏變，共誅之。",
  "s0188": "齊王聞之，乃還兵西界待約。",
  "s0189": "呂祿、呂產欲發亂關中，內憚絳侯、朱虛等，外畏齊、楚兵，又恐灌嬰畔之，欲待灌嬰兵與齊合而發，猶豫未決。",
  "s0190": "當是時，濟川王太、淮陽王武、常山王朝名為少帝弟，及魯元王呂后外孫，皆年少未之國，居長安。",
  "s0191": "趙王祿、梁王產各將兵居南北軍，皆呂氏之人。",
  "s0192": "列侯群臣莫自堅其命。",
  "s0193": "太尉絳侯勃不得入軍中主兵。",
  "s0194": "曲周侯酈商老病，其子寄與呂祿善。",
  "s0195": "絳侯乃與丞相陳平謀，使人劫酈商。",
  "s0196": "令其子寄往紿說呂祿曰：「高帝與呂后共定天下，劉氏所立九王，呂氏所立三王，皆大臣之議，事已布告諸侯，諸侯皆以為宜。",
  "s0197": "今太后崩，帝少，而足下佩趙王印，不急之國守藩，乃為上將，將兵留此，為大臣諸侯所疑。",
  "s0198": "足下何不歸印，以兵屬太尉？",
  "s0199": "請梁王歸相國印，與大臣盟而之國，齊兵必罷，大臣得安，足下高枕而王千里，此萬世之利也。」",
  "s0200": "呂祿信然其計，欲歸將印，以兵屬太尉。",
  "s0201": "使人報呂產及諸呂老人，或以為便，或曰不便，計猶豫未有所決。",
  "s0202": "呂祿信酈寄，時與出游獵。",
  "s0203": "過其姑呂媭，媭大怒，曰：「若為將而棄軍，呂氏今無處矣。」",
  "s0204": "乃悉出珠玉寶器散堂下，曰：「毋為他人守也」",
  "s0205": "左丞相食其免。",
  "s0206": "八月庚申旦，平陽侯窋行御史大夫事，見相國產計事。",
  "s0207": "郎中令賈壽使從齊來，因數產曰：「王不蚤之國，今雖欲行，尚可得邪？」",
  "s0208": "具以灌嬰與齊楚合從，欲誅諸呂告產，乃趣產急入宮。",
  "s0209": "平陽侯頗聞其語，乃馳告丞相、太尉。",
  "s0210": "太尉欲入北軍，不得入。",
  "s0211": "襄平侯通尚符節。",
  "s0212": "乃令持節矯內太尉北軍。",
  "s0213": "太尉復令酈寄與典客劉揭先說呂祿曰：「帝使太尉守北軍，欲足下之國，急歸將印辭去，不然，禍且起。」",
  "s0214": "呂祿以為酈兄不欺己，遂解印屬典客，而以兵授太尉。",
  "s0215": "太尉將之入軍門，行令軍中曰：「為呂氏右袒，為劉氏左袒。」",
  "s0216": "軍中皆左袒為劉氏。",
  "s0217": "太尉行至，將軍呂祿亦已解上將印去，太尉遂將北軍。",
  "s0218": "然尚有南軍。",
  "s0219": "平陽侯聞之，以呂產謀告丞相平，丞相平乃召朱虛侯佐太尉。",
  "s0220": "太尉令朱虛侯監軍門。",
  "s0221": "令平陽侯告衛尉：「毋入相國產殿門。」",
  "s0222": "呂產不知呂祿已去北軍，乃入未央宮，欲為亂，殿門弗得入，裴回往來。",
  "s0223": "平陽侯恐弗勝，馳語太尉。",
  "s0224": "太尉尚恐不勝諸呂，未敢訟言誅之，乃遣朱虛侯謂曰：「急入宮衛帝。」",
  "s0225": "朱虛侯請卒，太尉予卒千餘人。",
  "s0226": "入未央宮門，遂見產廷中。",
  "s0227": "日餔時，遂擊產。",
  "s0228": "產走，天風大起，以故其從官亂，莫敢鬬。",
  "s0229": "逐產，殺之郎中府吏廁中。",
  "s0230": "朱虛侯已殺產，帝命謁者持節勞朱虛侯。",
  "s0231": "朱虛侯欲奪節信，謁者不肯，朱虛侯則從與載，因節信馳走，斬長樂衛尉呂更始。",
  "s0232": "還，馳入北軍，報太尉。",
  "s0233": "太尉起，拜賀朱虛侯曰：「所患獨呂產，今已誅，天下定矣。」",
  "s0234": "遂遣人分部悉捕諸呂男女，無少長皆斬之。",
  "s0235": "辛酉，捕斬呂祿，而笞殺呂媭。",
  "s0236": "使人誅燕王呂通，而廢魯王偃。",
  "s0237": "壬戌，以帝太傅食其復為左丞相。",
  "s0238": "戊辰，徙濟川王王梁，立趙幽王子遂為趙王。",
  "s0239": "遣朱虛侯章以誅諸呂氏事告齊王，令罷兵。",
  "s0240": "灌嬰兵亦罷滎陽而歸。",
  "s0241": "諸大臣相與陰謀曰：「少帝及梁、淮陽、常山王，皆非真孝惠子也。",
  "s0242": "呂后以計詐名他人子，殺其母，養後宮，令孝惠子之，立以為後，及諸王，以彊呂氏。",
  "s0243": "今皆已夷滅諸呂，而置所立，即長用事，吾屬無類矣。",
  "s0244": "不如視諸王最賢者立之。」",
  "s0245": "或言「齊悼惠王高帝長子，今其適子為齊王，推本言之，高帝適長孫，可立也」。",
  "s0246": "大臣皆曰：「呂氏以外家惡而幾危宗廟，亂功臣今齊王母家駟（鈞），駟鈞，惡人也。",
  "s0247": "即立齊王，則復為呂氏。」",
  "s0248": "欲立淮南王，以為少，母家又惡。",
  "s0249": "乃曰：「代王方今高帝見子，最長，仁孝寬厚。",
  "s0250": "太后家薄氏謹良。",
  "s0251": "且立長故順，以仁孝聞於天下，便。」",
  "s0252": "乃相與共陰使人召代王。",
  "s0253": "代王使人辭謝。",
  "s0254": "再反，然後乘六乘傳。",
  "s0255": "後九月晦日己酉，至長安，舍代邸。",
  "s0256": "大臣皆往謁，奉天子璽上代王，共尊立為天子。",
  "s0257": "代王數讓，群臣固請，然後聽。",
  "s0258": "東牟侯興居曰：「誅呂氏吾無功，請得除宮。」",
  "s0259": "乃與太仆汝陰侯滕公入宮，前謂少帝曰：「足下非劉氏，不當立。」",
  "s0260": "乃顧麾左右執戟者掊兵罷去。",
  "s0261": "有數人不肯去兵，宦者令張澤諭告，亦去兵。",
  "s0262": "滕公乃召乘輿車載少帝出。",
  "s0263": "少帝曰：「欲將我安之乎？」",
  "s0264": "滕公曰「出就舍。」",
  "s0265": "舍少府。",
  "s0266": "乃奉天子法駕，迎代王於邸。",
  "s0267": "報曰：「宮謹除。」",
  "s0268": "代王即夕入未央宮。",
  "s0269": "有謁者十人持戟衛端門，曰：「天子在也，足下何為者而入？」",
  "s0270": "代王乃謂太尉。",
  "s0271": "太尉往諭，謁者十人皆掊兵而去。",
  "s0272": "代王遂入而聽政。",
  "s0273": "夜，有司分部誅滅梁、淮陽、常山王及少帝於邸。",
  "s0274": "代王立為天子。",
  "s0275": "二十三年崩，謚為孝文皇帝。",
  "s0276": "太史公曰：孝惠皇帝、高后之時，黎民得離戰國之苦，君臣俱欲休息乎無為，故惠帝垂拱，高后女主稱制，政不出房戶，天下晏然。",
  "s0277": "刑罰罕用，罪人是希。",
  "s0278": "民務稼穡，衣食滋殖。"
}