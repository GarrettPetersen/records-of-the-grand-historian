{
  "s0251": {
    "chinese": "趙地，昴、畢之分野。",
    "literal": "",
    "idiomatic": ""
  },
  "s0252": {
    "chinese": "趙分晉，得趙國。",
    "literal": "",
    "idiomatic": ""
  },
  "s0253": {
    "chinese": "北有信都、真定、常山、中山，又得涿郡之高陽、鄚、州鄉；",
    "literal": "",
    "idiomatic": ""
  },
  "s0254": {
    "chinese": "東有廣平、鉅鹿、清河、河間，又得渤海郡之東平舒、中邑、文安、束州、成平、章武，河以北也；",
    "literal": "",
    "idiomatic": ""
  },
  "s0255": {
    "chinese": "南至浮水、繁陽、內黃、斥丘；",
    "literal": "",
    "idiomatic": ""
  },
  "s0256": {
    "chinese": "西有太原、定襄、雲中、五原、上黨。",
    "literal": "",
    "idiomatic": ""
  },
  "s0257": {
    "chinese": "上黨，本韓之別郡也，遠韓近趙，後卒降趙，皆趙分也。",
    "literal": "",
    "idiomatic": ""
  },
  "s0258": {
    "chinese": "自趙夙後九世稱侯，四世敬侯徙都邯鄲，至曾孫武靈王稱王，五世為秦所滅。",
    "literal": "",
    "idiomatic": ""
  },
  "s0259": {
    "chinese": "趙、中山地薄人眾，猶有沙丘紂淫亂餘民。",
    "literal": "",
    "idiomatic": ""
  },
  "s0260": {
    "chinese": "丈夫相聚游戲，悲歌慷慨，起則椎剽掘冢，作姦巧，多弄物，為倡優。",
    "literal": "",
    "idiomatic": ""
  },
  "s0261": {
    "chinese": "女子彈弦跕硔，游媚富貴，遍諸侯之後宮。",
    "literal": "",
    "idiomatic": ""
  },
  "s0262": {
    "chinese": "邯鄲北通燕、涿，南有鄭、衛，漳、河之間一都會也。",
    "literal": "",
    "idiomatic": ""
  },
  "s0263": {
    "chinese": "其土廣俗雜，大率精急，高氣勢，輕為姦。",
    "literal": "",
    "idiomatic": ""
  },
  "s0264": {
    "chinese": "太原、上黨又多晉公族子孫，以詐力相傾，矜夸功名，報仇過直，嫁取送死奢靡。",
    "literal": "",
    "idiomatic": ""
  },
  "s0265": {
    "chinese": "漢興，號為難治，常擇嚴猛之將，或任殺伐為威。",
    "literal": "",
    "idiomatic": ""
  },
  "s0266": {
    "chinese": "父兄被誅，子弟怨憤，至告訐刺史二千石，或報殺其親屬。",
    "literal": "",
    "idiomatic": ""
  },
  "s0267": {
    "chinese": "鍾、代、石、北，迫近胡寇，民俗懻忮，好氣為姦，不事農商，自全晉時，已患其剽悍，而武靈王又益厲之。",
    "literal": "",
    "idiomatic": ""
  },
  "s0268": {
    "chinese": "故冀州之部，盜賊常為它州劇。",
    "literal": "",
    "idiomatic": ""
  },
  "s0269": {
    "chinese": "定襄、雲中、五原，本戎狄地，頗有趙、齊、衛、楚之徙。",
    "literal": "",
    "idiomatic": ""
  },
  "s0270": {
    "chinese": "其民鄙朴，少禮文，好射獵。",
    "literal": "",
    "idiomatic": ""
  },
  "s0271": {
    "chinese": "雁門亦同俗，於天文別屬燕。",
    "literal": "",
    "idiomatic": ""
  },
  "s0272": {
    "chinese": "燕地，尾、箕分野也。",
    "literal": "",
    "idiomatic": ""
  },
  "s0273": {
    "chinese": "武王定殷，封召公於燕，其後三十六世與六國俱稱王。",
    "literal": "",
    "idiomatic": ""
  },
  "s0274": {
    "chinese": "東有漁陽、右北平、遼西，遼東，西有上谷、代郡、雁門，南得涿郡之易、容城、范陽、北新城、故安、涿縣、良鄉、新昌，及勃海之安次，皆燕分也。",
    "literal": "",
    "idiomatic": ""
  },
  "s0275": {
    "chinese": "樂浪、玄菟，亦宜屬焉。",
    "literal": "",
    "idiomatic": ""
  },
  "s0276": {
    "chinese": "燕稱王十世，秦欲滅六國，燕王太子丹遣勇士荊軻西刺秦王，不成而誅，秦遂舉兵滅燕。",
    "literal": "",
    "idiomatic": ""
  },
  "s0277": {
    "chinese": "薊，南通齊、趙，勃、碣之間一都會也。",
    "literal": "",
    "idiomatic": ""
  },
  "s0278": {
    "chinese": "初太子丹賓養勇士，不愛後宮美女，民化以為俗，至今猶然。",
    "literal": "",
    "idiomatic": ""
  },
  "s0279": {
    "chinese": "賓客相過，以婦侍宿，嫁取之夕，男女無別，反以為榮。",
    "literal": "",
    "idiomatic": ""
  },
  "s0280": {
    "chinese": "後稍頗止，然終未改。",
    "literal": "",
    "idiomatic": ""
  },
  "s0281": {
    "chinese": "其俗愚悍少慮，輕薄無威，亦有所長，敢於急人，燕丹遺風也。",
    "literal": "",
    "idiomatic": ""
  },
  "s0282": {
    "chinese": "上谷至遼東，地廣民希，數被胡寇，俗與趙、代相類，有魚鹽棗栗之饒。",
    "literal": "",
    "idiomatic": ""
  },
  "s0283": {
    "chinese": "北隙烏丸、夫餘，東賈真番之利。",
    "literal": "",
    "idiomatic": ""
  },
  "s0284": {
    "chinese": "玄菟、樂浪，武帝時置，皆朝鮮、濊貉、句驪蠻夷。",
    "literal": "",
    "idiomatic": ""
  },
  "s0285": {
    "chinese": "殷道衰，箕子去之朝鮮，教其民以禮義，田蠶織作。",
    "literal": "",
    "idiomatic": ""
  },
  "s0286": {
    "chinese": "樂浪朝鮮民犯禁八條：相殺以當時償殺；",
    "literal": "",
    "idiomatic": ""
  },
  "s0287": {
    "chinese": "相傷以穀償；",
    "literal": "",
    "idiomatic": ""
  },
  "s0288": {
    "chinese": "相盜者男沒入為其家奴，女子為婢，欲自贖者，人五十萬。",
    "literal": "",
    "idiomatic": ""
  },
  "s0289": {
    "chinese": "雖免為民，俗猶羞之，嫁取無所讎，是以其民終不相盜，無門戶之閉，婦人貞信不淫辟。",
    "literal": "",
    "idiomatic": ""
  },
  "s0290": {
    "chinese": "其田民飲食以籩豆，都邑頗放效吏及內郡賈人，往往以杯器食。",
    "literal": "",
    "idiomatic": ""
  },
  "s0291": {
    "chinese": "郡初取吏於遼東，吏見民無閉臧，及賈人往者，夜則為盜，俗稍益薄。",
    "literal": "",
    "idiomatic": ""
  },
  "s0292": {
    "chinese": "今於犯禁浸多，至六十餘條。",
    "literal": "",
    "idiomatic": ""
  },
  "s0293": {
    "chinese": "可貴哉，仁賢之化也！",
    "literal": "",
    "idiomatic": ""
  },
  "s0294": {
    "chinese": "然東夷天性柔順，異於三方之外，故孔子悼道不行，設浮於海，欲居九夷，有以也夫！",
    "literal": "",
    "idiomatic": ""
  },
  "s0295": {
    "chinese": "樂浪海中有倭人，分為百餘國，以歲時來獻見云。",
    "literal": "",
    "idiomatic": ""
  },
  "s0296": {
    "chinese": "自危四度至斗六度，謂之析木之次，燕之分也。",
    "literal": "",
    "idiomatic": ""
  },
  "s0297": {
    "chinese": "齊地，虛、危之分野也。",
    "literal": "",
    "idiomatic": ""
  },
  "s0298": {
    "chinese": "東有甾川、東萊、琅邪、高密、膠東，南有泰山、城陽，北有千乘，清河以南，勃海之高樂、高城、重合、陽信，西有濟南、平原，皆齊分也。",
    "literal": "",
    "idiomatic": ""
  },
  "s0299": {
    "chinese": "少昊之世有爽鳩氏，虞、夏時有季崱，湯時有逢公柏陵，殷末有薄姑氏，皆為諸侯，國此地。",
    "literal": "",
    "idiomatic": ""
  },
  "s0300": {
    "chinese": "至周成王時，薄姑氏與四國共作亂，成王滅之，以封師尚父，是為太公。",
    "literal": "",
    "idiomatic": ""
  }
}