{
  "s0351": {
    "chinese": "傳曰：「簡宗廟，不禱祠，廢祭祀，逆天時，則水不潤下。」",
    "literal": "",
    "idiomatic": ""
  },
  "s0352": {
    "chinese": "嚴公七年「秋，大水，亡麥苗」。",
    "literal": "",
    "idiomatic": ""
  },
  "s0353": {
    "chinese": "董仲舒、劉向以為嚴母文姜與兄齊襄公淫，共殺威公，嚴釋父讎，復取齊女，未入，先與之淫，一年再出，會於道逆亂，臣下賤之之應也。",
    "literal": "",
    "idiomatic": ""
  },
  "s0354": {
    "chinese": "十一年「秋，宋大水」。",
    "literal": "",
    "idiomatic": ""
  },
  "s0355": {
    "chinese": "董仲舒以為時魯、宋比年為乘丘、鄑之戰，百姓愁怨，陰氣盛，故二國俱水。",
    "literal": "",
    "idiomatic": ""
  },
  "s0356": {
    "chinese": "劉向以為時宋愍公驕慢，睹災不改，明年與其臣宋萬博戲，婦人在側，矜而罵萬，萬殺公之應。",
    "literal": "",
    "idiomatic": ""
  },
  "s0357": {
    "chinese": "二十四年，「大水」。",
    "literal": "",
    "idiomatic": ""
  },
  "s0358": {
    "chinese": "董仲舒以為夫人哀姜淫亂不婦，陰氣盛也。",
    "literal": "",
    "idiomatic": ""
  },
  "s0359": {
    "chinese": "劉向以為哀姜初入，公使大夫宗婦見，用幣，又淫於二叔，公弗能禁。",
    "literal": "",
    "idiomatic": ""
  },
  "s0360": {
    "chinese": "臣下賤之，故是歲、明年仍大水。",
    "literal": "",
    "idiomatic": ""
  },
  "s0361": {
    "chinese": "劉歆以為先是嚴飾宗廟，刻桷丹楹，以夸夫人，簡宗廟之罰也。",
    "literal": "",
    "idiomatic": ""
  },
  "s0362": {
    "chinese": "宣公十年「秋大水，飢」。",
    "literal": "",
    "idiomatic": ""
  },
  "s0363": {
    "chinese": "董仲舒以為時比伐邾取邑，亦見報復，兵讎連結，百姓愁怨。",
    "literal": "",
    "idiomatic": ""
  },
  "s0364": {
    "chinese": "劉向以為宣公殺子赤而立，子赤，齊出也，故懼，以濟西田賂齊。",
    "literal": "",
    "idiomatic": ""
  },
  "s0365": {
    "chinese": "邾子貜且亦齊出也，而宣比與邾交兵。",
    "literal": "",
    "idiomatic": ""
  },
  "s0366": {
    "chinese": "臣下懼齊之威，創邾之禍，皆賤公行而非其正也。",
    "literal": "",
    "idiomatic": ""
  },
  "s0367": {
    "chinese": "成公五年「秋，大水」。",
    "literal": "",
    "idiomatic": ""
  },
  "s0368": {
    "chinese": "董仲舒、劉向以為時成幼弱，政在大夫，前此一年再用師，明年復城鄆以彊私家，仲孫蔑、叔孫僑如顓會宋、晉，陰勝陽。",
    "literal": "",
    "idiomatic": ""
  },
  "s0369": {
    "chinese": "襄公二十四年「秋，大水」。",
    "literal": "",
    "idiomatic": ""
  },
  "s0370": {
    "chinese": "董仲舒以為先是一年齊伐晉，襄使大夫帥師救晉，後又侵齊，國小兵弱，數敵彊大，百姓愁怨，陰氣盛。",
    "literal": "",
    "idiomatic": ""
  },
  "s0371": {
    "chinese": "劉向以為先是襄慢鄰國，是以邾伐其南，齊伐其北，莒伐其東，百姓騷動，後又仍犯彊齊也。",
    "literal": "",
    "idiomatic": ""
  },
  "s0372": {
    "chinese": "大水，饑，穀不成，其災甚也。",
    "literal": "",
    "idiomatic": ""
  },
  "s0373": {
    "chinese": "高后三年夏，漢中、南郡大水，水出流四千餘家。",
    "literal": "",
    "idiomatic": ""
  },
  "s0374": {
    "chinese": "四年秋，河南大水，伊、雒流千六百餘家，汝水流八百餘家。",
    "literal": "",
    "idiomatic": ""
  },
  "s0375": {
    "chinese": "八年夏，漢中、南郡水復出，流六千餘家。",
    "literal": "",
    "idiomatic": ""
  },
  "s0376": {
    "chinese": "南陽沔水流萬餘家。",
    "literal": "",
    "idiomatic": ""
  },
  "s0377": {
    "chinese": "是時女主獨治，諸呂相王。",
    "literal": "",
    "idiomatic": ""
  },
  "s0378": {
    "chinese": "文帝後三年秋，大雨，晝夜不絕三十五日。",
    "literal": "",
    "idiomatic": ""
  },
  "s0379": {
    "chinese": "藍田山水出，流九百餘家。",
    "literal": "",
    "idiomatic": ""
  },
  "s0380": {
    "chinese": "燕，壞民室八千餘所，殺三百餘人。",
    "literal": "",
    "idiomatic": ""
  },
  "s0381": {
    "chinese": "先是，趙人新垣平以望氣得幸，為上立渭陽五帝廟，欲出周鼎，以夏四月，郊見上帝。",
    "literal": "",
    "idiomatic": ""
  },
  "s0382": {
    "chinese": "歲餘懼誅，謀為逆，發覺，要斬，夷三族。",
    "literal": "",
    "idiomatic": ""
  },
  "s0383": {
    "chinese": "是時，比再遣公主配單于，賂遺甚厚，匈奴愈驕，侵犯北邊，殺略多至萬餘人，漢連發軍征討戍邊。",
    "literal": "",
    "idiomatic": ""
  },
  "s0384": {
    "chinese": "元帝永光五年夏及秋，大水。",
    "literal": "",
    "idiomatic": ""
  },
  "s0385": {
    "chinese": "潁川、汝南、淮陽、廬江雨，壞鄉聚民舍，及水流殺人。",
    "literal": "",
    "idiomatic": ""
  },
  "s0386": {
    "chinese": "先是一年有司奏罷郡國廟，是歲又定迭毀，罷太上皇、孝惠帝寢廟，皆無復修，通儒以為違古制。",
    "literal": "",
    "idiomatic": ""
  },
  "s0387": {
    "chinese": "刑臣石顯用事。",
    "literal": "",
    "idiomatic": ""
  }
}