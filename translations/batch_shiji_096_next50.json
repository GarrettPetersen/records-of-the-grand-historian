{
  "s0011": {
    "chinese": "趙地已平，漢王以蒼為代相，備邊寇。",
    "literal": "",
    "idiomatic": ""
  },
  "s0012": {
    "chinese": "已而徙為趙相，相趙王耳。",
    "literal": "",
    "idiomatic": ""
  },
  "s0013": {
    "chinese": "耳卒，相趙王敖。",
    "literal": "",
    "idiomatic": ""
  },
  "s0014": {
    "chinese": "復徙相代王。",
    "literal": "",
    "idiomatic": ""
  },
  "s0015": {
    "chinese": "燕王臧荼反，高祖往擊之。",
    "literal": "",
    "idiomatic": ""
  },
  "s0016": {
    "chinese": "蒼以代相從攻臧荼有功，以六年中封為北平侯，食邑千二百戶。",
    "literal": "",
    "idiomatic": ""
  },
  "s0017": {
    "chinese": "遷為計相，一月，更以列侯為主計四歲。",
    "literal": "",
    "idiomatic": ""
  },
  "s0018": {
    "chinese": "是時蕭何為相國，而張蒼乃自秦時為柱下史，明習天下圖書計籍。",
    "literal": "",
    "idiomatic": ""
  },
  "s0019": {
    "chinese": "蒼又善用算律歷，故令蒼以列侯居相府，領主郡國上計者。",
    "literal": "",
    "idiomatic": ""
  },
  "s0020": {
    "chinese": "黥布反亡，漢立皇子長為淮南王，而張蒼相之。",
    "literal": "",
    "idiomatic": ""
  },
  "s0021": {
    "chinese": "十四年，遷為御史大夫。",
    "literal": "",
    "idiomatic": ""
  },
  "s0022": {
    "chinese": "周昌者，沛人也。",
    "literal": "",
    "idiomatic": ""
  },
  "s0023": {
    "chinese": "其從兄曰周苛，秦時皆為泗水卒史。",
    "literal": "",
    "idiomatic": ""
  },
  "s0024": {
    "chinese": "及高祖起沛，擊破泗水守監，於是周昌、周苛自卒史從沛公，沛公以周昌為職志，周苛為客。",
    "literal": "",
    "idiomatic": ""
  },
  "s0025": {
    "chinese": "從入關，破秦。",
    "literal": "",
    "idiomatic": ""
  },
  "s0026": {
    "chinese": "沛公立為漢王，以周苛為御史大夫，周昌為中尉。",
    "literal": "",
    "idiomatic": ""
  },
  "s0027": {
    "chinese": "漢王四年，楚圍漢王滎陽急，漢王遁出去，而使周苛守滎陽城。",
    "literal": "",
    "idiomatic": ""
  },
  "s0028": {
    "chinese": "楚破滎陽城，欲令周苛將。",
    "literal": "",
    "idiomatic": ""
  },
  "s0029": {
    "chinese": "苛罵曰：「若趣降漢王！",
    "literal": "",
    "idiomatic": ""
  },
  "s0030": {
    "chinese": "不然，今為虜矣！」",
    "literal": "",
    "idiomatic": ""
  },
  "s0031": {
    "chinese": "項羽怒，亨周苛。",
    "literal": "",
    "idiomatic": ""
  },
  "s0032": {
    "chinese": "於是乃拜周昌為御史大夫。",
    "literal": "",
    "idiomatic": ""
  },
  "s0033": {
    "chinese": "常從擊破項籍。",
    "literal": "",
    "idiomatic": ""
  },
  "s0034": {
    "chinese": "以六年中與蕭、曹等俱封：封周昌為汾陰侯；",
    "literal": "",
    "idiomatic": ""
  },
  "s0035": {
    "chinese": "周苛子周成以父死事，封為高景侯。",
    "literal": "",
    "idiomatic": ""
  },
  "s0036": {
    "chinese": "昌為人彊力，敢直言，自蕭、曹等皆卑下之。",
    "literal": "",
    "idiomatic": ""
  },
  "s0037": {
    "chinese": "昌嘗燕時入奏事，高帝方擁戚姬，昌還走，高帝逐得，騎周昌項，問曰：「我何如主也？」",
    "literal": "",
    "idiomatic": ""
  },
  "s0038": {
    "chinese": "昌仰曰：「陛下即桀紂之主也。」",
    "literal": "",
    "idiomatic": ""
  },
  "s0039": {
    "chinese": "於是上笑之，然尤憚周昌。",
    "literal": "",
    "idiomatic": ""
  },
  "s0040": {
    "chinese": "及帝欲廢太子，而立戚姬子如意為太子，大臣固爭之，莫能得；",
    "literal": "",
    "idiomatic": ""
  },
  "s0041": {
    "chinese": "上以留侯策即止。",
    "literal": "",
    "idiomatic": ""
  },
  "s0042": {
    "chinese": "而周昌廷爭之彊，上問其說，昌為人吃，又盛怒，曰：「臣口不能言，然臣期期知其不可。",
    "literal": "",
    "idiomatic": ""
  },
  "s0043": {
    "chinese": "陛下雖欲廢太子，臣期期不奉詔。」",
    "literal": "",
    "idiomatic": ""
  },
  "s0044": {
    "chinese": "上欣然而笑。",
    "literal": "",
    "idiomatic": ""
  },
  "s0045": {
    "chinese": "既罷，呂后側耳於東箱聽，見周昌，為跪謝曰：「微君，太子幾廢。」",
    "literal": "",
    "idiomatic": ""
  },
  "s0047": {
    "chinese": "是後戚姬子如意為趙王，年十歲，高祖憂即萬歲之後不全也。",
    "literal": "",
    "idiomatic": ""
  },
  "s0048": {
    "chinese": "趙堯年少，為符璽御史。",
    "literal": "",
    "idiomatic": ""
  },
  "s0049": {
    "chinese": "趙人方與公謂御史大夫周昌曰：「君之史趙堯，年雖少，然奇才也，君必異之，是且代君之位。」",
    "literal": "",
    "idiomatic": ""
  },
  "s0050": {
    "chinese": "周昌笑曰；",
    "literal": "",
    "idiomatic": ""
  },
  "s0051": {
    "chinese": "「堯年少，刀筆吏耳，何能至是乎！」",
    "literal": "",
    "idiomatic": ""
  },
  "s0052": {
    "chinese": "居頃之，趙堯侍高祖。",
    "literal": "",
    "idiomatic": ""
  },
  "s0053": {
    "chinese": "高祖獨心不樂，悲歌，群臣不知上之所以然。",
    "literal": "",
    "idiomatic": ""
  },
  "s0054": {
    "chinese": "趙堯進請問曰：「陛下所為不樂，非為趙王年少而戚夫人與呂后有卻邪？",
    "literal": "",
    "idiomatic": ""
  },
  "s0055": {
    "chinese": "備萬歲之後而趙王不能自全乎？」",
    "literal": "",
    "idiomatic": ""
  },
  "s0056": {
    "chinese": "高祖曰：「然。",
    "literal": "",
    "idiomatic": ""
  },
  "s0057": {
    "chinese": "吾私憂之，不知所出。」",
    "literal": "",
    "idiomatic": ""
  },
  "s0058": {
    "chinese": "堯曰：「陛下獨宜為趙王置貴彊相，及呂后、太子、群臣素所敬憚乃可。」",
    "literal": "",
    "idiomatic": ""
  },
  "s0059": {
    "chinese": "高祖曰：「然。",
    "literal": "",
    "idiomatic": ""
  },
  "s0060": {
    "chinese": "吾念之欲如是，而群臣誰可者？」",
    "literal": "",
    "idiomatic": ""
  },
  "s0061": {
    "chinese": "堯曰：「御史大夫周昌，其人堅忍質直，且自呂后、太子及大臣皆素敬憚之。",
    "literal": "",
    "idiomatic": ""
  },
  "s0062": {
    "chinese": "獨昌可。」",
    "literal": "",
    "idiomatic": ""
  },
  "s0063": {
    "chinese": "高祖曰：「善。」",
    "literal": "",
    "idiomatic": ""
  },
  "s0064": {
    "chinese": "於是乃召周昌，謂曰：「吾欲固煩公，公彊為我相趙王。」",
    "literal": "",
    "idiomatic": ""
  },
  "s0065": {
    "chinese": "周昌泣曰：「臣初起從陛下，陛下獨柰何中道而棄之於諸侯乎？」",
    "literal": "",
    "idiomatic": ""
  },
  "s0066": {
    "chinese": "高祖曰：「吾極知其左遷，然吾私憂趙王，念非公無可者。",
    "literal": "",
    "idiomatic": ""
  },
  "s0067": {
    "chinese": "公不得已彊行！」",
    "literal": "",
    "idiomatic": ""
  },
  "s0068": {
    "chinese": "於是徙御史大夫周昌為趙相。",
    "literal": "",
    "idiomatic": ""
  },
  "s0069": {
    "chinese": "既行久之，高祖持御史大夫印弄之，曰：「誰可以為御史大夫者？」",
    "literal": "",
    "idiomatic": ""
  },
  "s0070": {
    "chinese": "孰視趙堯，曰：「無以易堯。」",
    "literal": "",
    "idiomatic": ""
  },
  "s0071": {
    "chinese": "遂拜趙堯為御史大夫。",
    "literal": "",
    "idiomatic": ""
  },
  "s0072": {
    "chinese": "堯亦前有軍功食邑，及以御史大夫從擊陳豨有功，封為江邑侯。",
    "literal": "",
    "idiomatic": ""
  },
  "s0073": {
    "chinese": "高祖崩，呂太后使使召趙王，其相周昌令王稱疾不行。",
    "literal": "",
    "idiomatic": ""
  },
  "s0074": {
    "chinese": "使者三反，周昌固為不遣趙王。",
    "literal": "",
    "idiomatic": ""
  },
  "s0075": {
    "chinese": "於是高后患之，乃使使召周昌。",
    "literal": "",
    "idiomatic": ""
  },
  "s0076": {
    "chinese": "周昌至，謁高后，高后怒而罵周昌曰：「爾不知我之怨戚氏乎？",
    "literal": "",
    "idiomatic": ""
  },
  "s0077": {
    "chinese": "而不遣趙王，何？」",
    "literal": "",
    "idiomatic": ""
  },
  "s0078": {
    "chinese": "昌既徵，高后使使召趙王，趙王果來。",
    "literal": "",
    "idiomatic": ""
  },
  "s0079": {
    "chinese": "至長安月餘，飲藥而死。",
    "literal": "",
    "idiomatic": ""
  },
  "s0080": {
    "chinese": "周昌因謝病不朝見，三歲而死。",
    "literal": "",
    "idiomatic": ""
  },
  "s0081": {
    "chinese": "後五歲，高后聞御史大夫江邑侯趙堯高祖時定趙王如意之畫，乃抵堯罪，以廣阿侯任敖為御史大夫。",
    "literal": "",
    "idiomatic": ""
  },
  "s0082": {
    "chinese": "任敖者，故沛獄吏。",
    "literal": "",
    "idiomatic": ""
  },
  "s0083": {
    "chinese": "高祖嘗辟吏，吏系呂后，遇之不謹。",
    "literal": "",
    "idiomatic": ""
  },
  "s0084": {
    "chinese": "任敖素善高祖，怒，擊傷主呂后吏。",
    "literal": "",
    "idiomatic": ""
  },
  "s0085": {
    "chinese": "及高祖初起，敖以客從為御史，守豐二歲，高祖立為漢王，東擊項籍，敖遷為上黨守。",
    "literal": "",
    "idiomatic": ""
  },
  "s0086": {
    "chinese": "陳豨反時，敖堅守，封為廣阿侯，食千八百戶。",
    "literal": "",
    "idiomatic": ""
  },
  "s0087": {
    "chinese": "高后時為御史大夫。",
    "literal": "",
    "idiomatic": ""
  },
  "s0088": {
    "chinese": "三歲免，以平陽侯曹窋為御史大夫。",
    "literal": "",
    "idiomatic": ""
  },
  "s0089": {
    "chinese": "高后崩，（不）與大臣共誅呂祿等。",
    "literal": "",
    "idiomatic": ""
  },
  "s0090": {
    "chinese": "免，以淮南相張蒼為御史大夫。",
    "literal": "",
    "idiomatic": ""
  },
  "s0091": {
    "chinese": "蒼與絳侯等尊立代王為孝文皇帝。",
    "literal": "",
    "idiomatic": ""
  },
  "s0092": {
    "chinese": "四年，丞相灌嬰卒，張蒼為丞相。",
    "literal": "",
    "idiomatic": ""
  },
  "s0093": {
    "chinese": "自漢興至孝文二十餘年，會天下初定，將相公卿皆軍吏。",
    "literal": "",
    "idiomatic": ""
  },
  "s0094": {
    "chinese": "張蒼為計相時，緒正律歷。",
    "literal": "",
    "idiomatic": ""
  },
  "s0095": {
    "chinese": "以高祖十月始至霸上，因故秦時本以十月為歲首，弗革。",
    "literal": "",
    "idiomatic": ""
  },
  "s0096": {
    "chinese": "推五德之運，以為漢當水德之時，尚黑如故。",
    "literal": "",
    "idiomatic": ""
  },
  "s0097": {
    "chinese": "吹律調樂，入之音聲，及以比定律令。",
    "literal": "",
    "idiomatic": ""
  },
  "s0098": {
    "chinese": "若百工，天下作程品。",
    "literal": "",
    "idiomatic": ""
  },
  "s0099": {
    "chinese": "至於為丞相，卒就之，故漢家言律歷者，本之張蒼。",
    "literal": "",
    "idiomatic": ""
  },
  "s0100": {
    "chinese": "蒼本好書，無所不觀，無所不通，而尤善律歷。",
    "literal": "",
    "idiomatic": ""
  },
  "s0101": {
    "chinese": "張蒼德王陵。",
    "literal": "",
    "idiomatic": ""
  },
  "s0102": {
    "chinese": "王陵者，安國侯也。",
    "literal": "",
    "idiomatic": ""
  },
  "s0103": {
    "chinese": "及蒼貴，常父事王陵。",
    "literal": "",
    "idiomatic": ""
  },
  "s0104": {
    "chinese": "陵死後，蒼為丞相，洗沐，常先朝陵夫人上食，然後敢歸家。",
    "literal": "",
    "idiomatic": ""
  },
  "s0105": {
    "chinese": "蒼為丞相十餘年，魯人公孫臣上書言漢土德時，其符有黃龍當見。",
    "literal": "",
    "idiomatic": ""
  },
  "s0106": {
    "chinese": "詔下其議張蒼，張蒼以為非是，罷之。",
    "literal": "",
    "idiomatic": ""
  },
  "s0107": {
    "chinese": "其後黃龍見成紀，於是文帝召公孫臣以為博士，草土德之歷制度，更元年。",
    "literal": "",
    "idiomatic": ""
  },
  "s0108": {
    "chinese": "張丞相由此自絀，謝病稱老。",
    "literal": "",
    "idiomatic": ""
  },
  "s0109": {
    "chinese": "蒼任人為中候，大為姦利，上以讓蒼，蒼遂病免。",
    "literal": "",
    "idiomatic": ""
  },
  "s0110": {
    "chinese": "蒼為丞相十五歲而免。",
    "literal": "",
    "idiomatic": ""
  },
  "s0111": {
    "chinese": "孝景前五年，蒼卒，謚為文侯。",
    "literal": "",
    "idiomatic": ""
  },
  "s0112": {
    "chinese": "子康侯代，八年卒。",
    "literal": "",
    "idiomatic": ""
  },
  "s0113": {
    "chinese": "子類代為侯，八年，坐臨諸侯喪後就位不敬，國除。",
    "literal": "",
    "idiomatic": ""
  },
  "s0114": {
    "chinese": "初，張蒼父長不滿五尺，及生蒼，蒼長八尺餘，為侯、丞相。",
    "literal": "",
    "idiomatic": ""
  },
  "s0115": {
    "chinese": "蒼子復長。",
    "literal": "",
    "idiomatic": ""
  },
  "s0116": {
    "chinese": "及孫類，長六尺餘，坐法失侯。",
    "literal": "",
    "idiomatic": ""
  },
  "s0117": {
    "chinese": "蒼之免相後，老，口中無齒，食乳，女子為乳母。",
    "literal": "",
    "idiomatic": ""
  },
  "s0118": {
    "chinese": "妻妾以百數，嘗孕者不復幸。",
    "literal": "",
    "idiomatic": ""
  },
  "s0119": {
    "chinese": "蒼年百有餘歲而卒。",
    "literal": "",
    "idiomatic": ""
  },
  "s0120": {
    "chinese": "申屠丞相嘉者，梁人，以材官蹶張從高帝擊項籍，遷為隊率。",
    "literal": "",
    "idiomatic": ""
  },
  "s0121": {
    "chinese": "從擊黥布軍，為都尉。",
    "literal": "",
    "idiomatic": ""
  },
  "s0122": {
    "chinese": "孝惠時，為淮陽守。",
    "literal": "",
    "idiomatic": ""
  },
  "s0123": {
    "chinese": "孝文帝元年，舉故吏士二千石從高皇帝者，悉以為關內侯，食邑二十四人，而申屠嘉食邑五百戶。",
    "literal": "",
    "idiomatic": ""
  },
  "s0124": {
    "chinese": "張蒼已為丞相，嘉遷為御史大夫。",
    "literal": "",
    "idiomatic": ""
  },
  "s0125": {
    "chinese": "張蒼免相，孝文帝欲用皇后弟竇廣國為丞相，曰：「恐天下以吾私廣國。」",
    "literal": "",
    "idiomatic": ""
  },
  "s0126": {
    "chinese": "廣國賢有行，故欲相之，念久之不可，而高帝時大臣又皆多死，餘見無可者，乃以御史大夫嘉為丞相，因故邑封為故安侯。",
    "literal": "",
    "idiomatic": ""
  },
  "s0127": {
    "chinese": "嘉為人廉直，門不受私謁。",
    "literal": "",
    "idiomatic": ""
  },
  "s0128": {
    "chinese": "是時太中大夫鄧通方隆愛幸，賞賜累巨萬。",
    "literal": "",
    "idiomatic": ""
  },
  "s0129": {
    "chinese": "文帝嘗燕飲通家，其寵如是。",
    "literal": "",
    "idiomatic": ""
  },
  "s0130": {
    "chinese": "是時丞相入朝，而通居上傍，有怠慢之禮。",
    "literal": "",
    "idiomatic": ""
  },
  "s0131": {
    "chinese": "丞相奏事畢，因言曰：「陛下愛幸臣，則富貴之；",
    "literal": "",
    "idiomatic": ""
  },
  "s0132": {
    "chinese": "至於朝廷之禮，不可以不肅！」",
    "literal": "",
    "idiomatic": ""
  },
  "s0133": {
    "chinese": "上曰：「君勿言，吾私之。」",
    "literal": "",
    "idiomatic": ""
  },
  "s0134": {
    "chinese": "罷朝坐府中，嘉為檄召鄧通詣丞相府，不來，且斬通。",
    "literal": "",
    "idiomatic": ""
  },
  "s0135": {
    "chinese": "通恐，入言文帝。",
    "literal": "",
    "idiomatic": ""
  },
  "s0136": {
    "chinese": "文帝曰：「汝第往，吾今使人召若。」",
    "literal": "",
    "idiomatic": ""
  },
  "s0137": {
    "chinese": "通至丞相府，免冠，徒跣，頓首謝。",
    "literal": "",
    "idiomatic": ""
  },
  "s0138": {
    "chinese": "嘉坐自如，故不為禮，責曰：「夫朝廷者，高皇帝之朝廷也。",
    "literal": "",
    "idiomatic": ""
  },
  "s0139": {
    "chinese": "通小臣，戲殿上，大不敬，當斬。",
    "literal": "",
    "idiomatic": ""
  },
  "s0140": {
    "chinese": "吏今行斬之！」",
    "literal": "",
    "idiomatic": ""
  },
  "s0141": {
    "chinese": "通頓首，首盡出血，不解。",
    "literal": "",
    "idiomatic": ""
  },
  "s0142": {
    "chinese": "文帝度丞相已困通，使使者持節召通，而謝丞相曰：「此吾弄臣，君釋之。」",
    "literal": "",
    "idiomatic": ""
  },
  "s0143": {
    "chinese": "鄧通既至，為文帝泣曰：「丞相幾殺臣。」",
    "literal": "",
    "idiomatic": ""
  },
  "s0145": {
    "chinese": "嘉為丞相五歲，孝文帝崩，孝景帝即位。",
    "literal": "",
    "idiomatic": ""
  },
  "s0146": {
    "chinese": "二年，晁錯為內史，貴幸用事，諸法令多所請變更，議以謫罰侵削諸侯。",
    "literal": "",
    "idiomatic": ""
  },
  "s0147": {
    "chinese": "而丞相嘉自絀所言不用，疾錯。",
    "literal": "",
    "idiomatic": ""
  },
  "s0148": {
    "chinese": "錯為內史，門東出，不便，更穿一門南出。",
    "literal": "",
    "idiomatic": ""
  },
  "s0149": {
    "chinese": "南出者，太上皇廟堧垣。",
    "literal": "",
    "idiomatic": ""
  },
  "s0150": {
    "chinese": "嘉聞之，欲因此以法錯擅穿宗廟垣為門，奏請誅錯。",
    "literal": "",
    "idiomatic": ""
  },
  "s0151": {
    "chinese": "錯客有語錯，錯恐，夜入宮上謁，自歸景帝。",
    "literal": "",
    "idiomatic": ""
  },
  "s0152": {
    "chinese": "至朝，丞相奏請誅內史錯。",
    "literal": "",
    "idiomatic": ""
  },
  "s0153": {
    "chinese": "景帝曰：「錯所穿非真廟垣，乃外堧垣，故他官居其中，且又我使為之，錯無罪。」",
    "literal": "",
    "idiomatic": ""
  },
  "s0154": {
    "chinese": "罷朝，嘉謂長史曰：「吾悔不先斬錯，乃先請之，為錯所賣。」",
    "literal": "",
    "idiomatic": ""
  },
  "s0155": {
    "chinese": "至舍，因歐血而死。",
    "literal": "",
    "idiomatic": ""
  },
  "s0156": {
    "chinese": "謚為節侯。",
    "literal": "",
    "idiomatic": ""
  },
  "s0157": {
    "chinese": "子共侯蔑代，三年卒。",
    "literal": "",
    "idiomatic": ""
  },
  "s0158": {
    "chinese": "子侯去病代，三十一年卒。",
    "literal": "",
    "idiomatic": ""
  },
  "s0159": {
    "chinese": "子侯臾代，六歲，坐為九江太守受故官送有罪，國除。",
    "literal": "",
    "idiomatic": ""
  },
  "s0160": {
    "chinese": "自申屠嘉死之後，景帝時開封侯陶青、桃侯劉舍為丞相。",
    "literal": "",
    "idiomatic": ""
  },
  "s0161": {
    "chinese": "及今上時，柏至侯許昌、平棘侯薛澤、武彊侯莊青翟、高陵侯趙周等為丞相。",
    "literal": "",
    "idiomatic": ""
  },
  "s0162": {
    "chinese": "皆以列侯繼嗣，娖娖廉謹，為丞相備員而已，無所能發明功名有著於當世者。",
    "literal": "",
    "idiomatic": ""
  },
  "s0163": {
    "chinese": "太史公曰：「張蒼文學律歷，為漢名相，而絀賈生、公孫臣等言正朔服色事而不遵，明用秦之顓頊歷，何哉？",
    "literal": "",
    "idiomatic": ""
  },
  "s0164": {
    "chinese": "周昌，木彊人也。",
    "literal": "",
    "idiomatic": ""
  },
  "s0165": {
    "chinese": "任敖以舊德用。",
    "literal": "",
    "idiomatic": ""
  },
  "s0166": {
    "chinese": "申屠嘉可謂剛毅守節矣，然無術學，殆與蕭、曹、陳平異矣。",
    "literal": "",
    "idiomatic": ""
  },
  "s0167": {
    "chinese": "孝武時丞相多甚，不記，莫錄其行起居狀略，且紀征和以來。",
    "literal": "",
    "idiomatic": ""
  },
  "s0168": {
    "chinese": "有車丞相，長陵人也。",
    "literal": "",
    "idiomatic": ""
  },
  "s0169": {
    "chinese": "卒而有韋丞相代。",
    "literal": "",
    "idiomatic": ""
  },
  "s0170": {
    "chinese": "韋丞相賢者，魯人也。",
    "literal": "",
    "idiomatic": ""
  },
  "s0171": {
    "chinese": "以讀書術為吏，至大鴻臚。",
    "literal": "",
    "idiomatic": ""
  },
  "s0172": {
    "chinese": "有相工相之，當至丞相。",
    "literal": "",
    "idiomatic": ""
  },
  "s0173": {
    "chinese": "有男四人，使相工相之，至第二子，其名玄成。",
    "literal": "",
    "idiomatic": ""
  },
  "s0174": {
    "chinese": "相工曰：「此子貴，當封。」",
    "literal": "",
    "idiomatic": ""
  },
  "s0175": {
    "chinese": "韋丞相言曰：「我即為丞相，有長子，是安從得之？」",
    "literal": "",
    "idiomatic": ""
  },
  "s0176": {
    "chinese": "後竟為丞相，病死，而長子有罪論，不得嗣，而立玄成。",
    "literal": "",
    "idiomatic": ""
  },
  "s0177": {
    "chinese": "玄成時佯狂，不肯立，竟立之，有讓國之名。",
    "literal": "",
    "idiomatic": ""
  },
  "s0178": {
    "chinese": "後坐騎至廟，不敬，有詔奪爵一級，為關內侯，失列侯，得食其故國邑。",
    "literal": "",
    "idiomatic": ""
  },
  "s0179": {
    "chinese": "韋丞相卒，有魏丞相代。",
    "literal": "",
    "idiomatic": ""
  },
  "s0180": {
    "chinese": "魏丞相相者，濟陰人也。",
    "literal": "",
    "idiomatic": ""
  },
  "s0181": {
    "chinese": "以文吏至丞相。",
    "literal": "",
    "idiomatic": ""
  },
  "s0182": {
    "chinese": "其人好武，皆令諸吏帶劍，帶劍前奏事。",
    "literal": "",
    "idiomatic": ""
  },
  "s0183": {
    "chinese": "或有不帶劍者，當入奏事，至乃借劍而敢入奏事。",
    "literal": "",
    "idiomatic": ""
  },
  "s0184": {
    "chinese": "其時京兆尹趙君，丞相奏以免罪，使人執魏丞相，欲求脫罪而不聽。",
    "literal": "",
    "idiomatic": ""
  },
  "s0185": {
    "chinese": "復使人脅恐魏丞相，以夫人賊殺待婢事而私獨奏請驗之，發吏卒至丞相舍，捕奴婢笞擊問之，實不以兵刃殺也。",
    "literal": "",
    "idiomatic": ""
  },
  "s0186": {
    "chinese": "而丞相司直繁君奏京兆尹趙君迫脅丞相，誣以夫人賊殺婢，發吏卒圍捕丞相舍，不道；",
    "literal": "",
    "idiomatic": ""
  },
  "s0187": {
    "chinese": "又得擅屏騎士事，趙京兆坐要斬。",
    "literal": "",
    "idiomatic": ""
  },
  "s0188": {
    "chinese": "又有使掾陳平等劾中尚書，疑以獨擅劫事而坐之，大不敬，長史以下皆坐死，或下蠶室。",
    "literal": "",
    "idiomatic": ""
  },
  "s0189": {
    "chinese": "而魏丞相竟以丞相病死。",
    "literal": "",
    "idiomatic": ""
  },
  "s0190": {
    "chinese": "子嗣。",
    "literal": "",
    "idiomatic": ""
  },
  "s0191": {
    "chinese": "後坐騎至廟，不敬，有詔奪爵一級，為關內侯，失列侯，得食其故國邑。",
    "literal": "",
    "idiomatic": ""
  },
  "s0192": {
    "chinese": "魏丞相卒，以御史大夫邴吉代。",
    "literal": "",
    "idiomatic": ""
  },
  "s0193": {
    "chinese": "邴丞相吉者，魯國人也。",
    "literal": "",
    "idiomatic": ""
  },
  "s0194": {
    "chinese": "以讀書好法令至御史大夫。",
    "literal": "",
    "idiomatic": ""
  },
  "s0195": {
    "chinese": "孝宣帝時，以有舊故，封為列侯，而因為丞相。",
    "literal": "",
    "idiomatic": ""
  },
  "s0196": {
    "chinese": "明於事，有大智，後世稱之。",
    "literal": "",
    "idiomatic": ""
  },
  "s0197": {
    "chinese": "以丞相病死。",
    "literal": "",
    "idiomatic": ""
  },
  "s0198": {
    "chinese": "子顯嗣。",
    "literal": "",
    "idiomatic": ""
  },
  "s0199": {
    "chinese": "後坐騎至廟，不敬，有詔奪爵一級，失列侯，得食故國邑。",
    "literal": "",
    "idiomatic": ""
  },
  "s0200": {
    "chinese": "顯為吏至太仆，坐官秏亂，身及子男有姦贓，免為庶人。",
    "literal": "",
    "idiomatic": ""
  },
  "s0201": {
    "chinese": "邴丞相卒，黃丞相代。",
    "literal": "",
    "idiomatic": ""
  },
  "s0202": {
    "chinese": "長安中有善相工田文者，與韋丞相、魏丞相、邴丞相微賤時會於客家，田文言曰：「今此三君者，皆丞相也。」",
    "literal": "",
    "idiomatic": ""
  },
  "s0203": {
    "chinese": "其後三人竟更相代為丞相，何見之明也。",
    "literal": "",
    "idiomatic": ""
  },
  "s0204": {
    "chinese": "黃丞相霸者，淮陽人也。",
    "literal": "",
    "idiomatic": ""
  },
  "s0205": {
    "chinese": "以讀書為吏，至潁川太守。",
    "literal": "",
    "idiomatic": ""
  },
  "s0206": {
    "chinese": "治潁川，以禮義條教喻告化之。",
    "literal": "",
    "idiomatic": ""
  },
  "s0207": {
    "chinese": "犯法者，風曉令自殺。",
    "literal": "",
    "idiomatic": ""
  },
  "s0208": {
    "chinese": "化大行，名聲聞。",
    "literal": "",
    "idiomatic": ""
  },
  "s0209": {
    "chinese": "孝宣帝下制曰：「潁川太守霸，以宣布詔令治民，道不拾遺，男女異路，獄中無重囚。",
    "literal": "",
    "idiomatic": ""
  },
  "s0210": {
    "chinese": "賜爵關內侯，黃金百斤。」",
    "literal": "",
    "idiomatic": ""
  },
  "s0211": {
    "chinese": "徵為京兆尹而至丞相，復以禮義為治。",
    "literal": "",
    "idiomatic": ""
  },
  "s0212": {
    "chinese": "以丞相病死。",
    "literal": "",
    "idiomatic": ""
  },
  "s0213": {
    "chinese": "子嗣，後為列侯。",
    "literal": "",
    "idiomatic": ""
  },
  "s0214": {
    "chinese": "黃丞相卒，以御史大夫于定國代。",
    "literal": "",
    "idiomatic": ""
  },
  "s0215": {
    "chinese": "于丞相已有廷尉傳，在張廷尉語中。",
    "literal": "",
    "idiomatic": ""
  },
  "s0216": {
    "chinese": "于丞相去，御史大夫韋玄成代。",
    "literal": "",
    "idiomatic": ""
  },
  "s0217": {
    "chinese": "韋丞相玄成者，即前韋丞相子也。",
    "literal": "",
    "idiomatic": ""
  },
  "s0218": {
    "chinese": "代父，後失列侯。",
    "literal": "",
    "idiomatic": ""
  },
  "s0219": {
    "chinese": "其人少時好讀書，明於詩、論語。",
    "literal": "",
    "idiomatic": ""
  },
  "s0220": {
    "chinese": "為吏至衛尉，徙為太子太傅。",
    "literal": "",
    "idiomatic": ""
  },
  "s0221": {
    "chinese": "御史大夫薛君免，為御史大夫。",
    "literal": "",
    "idiomatic": ""
  },
  "s0222": {
    "chinese": "于丞相乞骸骨免，而為丞相，因封故邑為扶陽侯。",
    "literal": "",
    "idiomatic": ""
  },
  "s0223": {
    "chinese": "數年，病死。",
    "literal": "",
    "idiomatic": ""
  },
  "s0224": {
    "chinese": "孝元帝親臨喪，賜賞甚厚。",
    "literal": "",
    "idiomatic": ""
  },
  "s0225": {
    "chinese": "子嗣後。",
    "literal": "",
    "idiomatic": ""
  },
  "s0226": {
    "chinese": "其治容容隨世俗浮沈，而見謂諂巧。",
    "literal": "",
    "idiomatic": ""
  },
  "s0227": {
    "chinese": "而相工本謂之當為侯代父，而後失之；",
    "literal": "",
    "idiomatic": ""
  },
  "s0228": {
    "chinese": "復自游宦而起，至丞相。",
    "literal": "",
    "idiomatic": ""
  },
  "s0229": {
    "chinese": "父子俱為丞相，世閒美之，豈不命哉！",
    "literal": "",
    "idiomatic": ""
  },
  "s0230": {
    "chinese": "相工其先知之。",
    "literal": "",
    "idiomatic": ""
  },
  "s0231": {
    "chinese": "韋丞相卒，御史大夫匡衡代。",
    "literal": "",
    "idiomatic": ""
  },
  "s0232": {
    "chinese": "丞相匡衡者，東海人也。",
    "literal": "",
    "idiomatic": ""
  },
  "s0233": {
    "chinese": "好讀書，從博士受詩。",
    "literal": "",
    "idiomatic": ""
  },
  "s0234": {
    "chinese": "家貧，衡傭作以給食飲。",
    "literal": "",
    "idiomatic": ""
  },
  "s0235": {
    "chinese": "才下，數射策不中，至九，乃中丙科。",
    "literal": "",
    "idiomatic": ""
  },
  "s0236": {
    "chinese": "其經以不中科故明習。",
    "literal": "",
    "idiomatic": ""
  },
  "s0237": {
    "chinese": "補平原文學卒史。",
    "literal": "",
    "idiomatic": ""
  },
  "s0238": {
    "chinese": "數年，郡不尊敬。",
    "literal": "",
    "idiomatic": ""
  },
  "s0239": {
    "chinese": "御史徵之，以補百石屬薦為郎，而補博士，拜為太子少傅，而事孝元帝。",
    "literal": "",
    "idiomatic": ""
  },
  "s0240": {
    "chinese": "孝元好詩，而遷為光祿勳，居殿中為師，授教左右，而縣官坐其旁聽，甚善之，日以尊貴。",
    "literal": "",
    "idiomatic": ""
  },
  "s0241": {
    "chinese": "御史大夫鄭弘坐事免，而匡君為御史大夫。",
    "literal": "",
    "idiomatic": ""
  },
  "s0242": {
    "chinese": "歲餘，韋丞相死，匡君代為丞相，封樂安侯。",
    "literal": "",
    "idiomatic": ""
  },
  "s0243": {
    "chinese": "以十年之閒，不出長安城門而至丞相，豈非遇時而命也哉！",
    "literal": "",
    "idiomatic": ""
  },
  "s0244": {
    "chinese": "太史公曰：深惟士之游宦所以至封侯者，微甚。",
    "literal": "",
    "idiomatic": ""
  },
  "s0245": {
    "chinese": "然多至御史大夫即去者。",
    "literal": "",
    "idiomatic": ""
  },
  "s0246": {
    "chinese": "諸為大夫而丞相次也，其心冀幸丞相物故也。",
    "literal": "",
    "idiomatic": ""
  },
  "s0247": {
    "chinese": "或乃陰私相毀害，欲代之。",
    "literal": "",
    "idiomatic": ""
  },
  "s0248": {
    "chinese": "然守之日久不得，或為之日少而得之，至於封侯，真命也夫！",
    "literal": "",
    "idiomatic": ""
  },
  "s0249": {
    "chinese": "御史大夫鄭君守之數年不得，匡君居之未滿歲，而韋丞相死，即代之矣，豈可以智巧得哉！",
    "literal": "",
    "idiomatic": ""
  },
  "s0250": {
    "chinese": "多有賢聖之才，困妯囡者眾甚也。",
    "literal": "",
    "idiomatic": ""
  }
}