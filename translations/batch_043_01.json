{
  "s0001": "趙氏之先，與秦共祖。",
  "s0002": "至中衍，為帝大戊御。",
  "s0003": "其後世蜚廉有子二人，而命其一子曰惡來，事紂，為周所殺，其後為秦。",
  "s0004": "惡來弟曰季勝，其後為趙。",
  "s0005": "季勝生孟增。",
  "s0006": "孟增幸於周成王，是為宅皋狼。",
  "s0007": "皋狼生衡父，衡父生造父。",
  "s0008": "造父幸於周繆王。",
  "s0009": "造父取驥之乘匹，與桃林盜驪、驊騮、綠耳，獻之繆王。",
  "s0010": "繆王使造父御，西巡狩，見西王母，樂之忘歸。",
  "s0011": "而徐偃王反，繆王日馳千里馬，攻徐偃王，大破之。",
  "s0012": "乃賜造父以趙城，由此為趙氏。",
  "s0013": "自造父已下六世至奄父，曰公仲，周宣王時伐戎，為御。",
  "s0014": "及千畝戰，奄父脫宣王。",
  "s0015": "奄父生叔帶。",
  "s0016": "叔帶之時，周幽王無道，去周如晉，事晉文侯，始建趙氏于晉國。",
  "s0017": "自叔帶以下，趙宗益興，五世而（生）［至］趙夙。",
  "s0018": "趙夙，晉獻公之十六年伐霍、魏、耿，而趙夙為將伐霍。",
  "s0019": "霍公求奔齊。",
  "s0020": "晉大旱，卜之，曰「霍太山為祟」。",
  "s0021": "使趙夙召霍君於齊，復之，以奉霍太山之祀，晉復穰。",
  "s0022": "晉獻公賜趙夙耿。",
  "s0023": "夙生共孟，當魯閔公之元年也。",
  "s0024": "共孟生趙衰，字子餘。",
  "s0025": "趙衰卜事晉獻公及諸公子，莫吉；",
  "s0026": "卜事公子重耳，吉，即事重耳。",
  "s0027": "重耳以驪姬之亂亡奔翟，趙衰從。",
  "s0028": "翟伐廧咎如，得二女，翟以其少女妻重耳，長女妻趙衰而生盾。",
  "s0029": "初，重耳在晉時，趙衰妻亦生趙同、趙括、趙嬰齊。",
  "s0030": "趙衰從重耳出亡，凡十九年，得反國。",
  "s0031": "重耳為晉文公，趙衰為原大夫，居原，任國政。",
  "s0032": "文公所以反國及霸，多趙衰計策，語在晉事中。",
  "s0033": "趙衰既反晉，晉之妻固要迎翟妻，而以其子盾為適嗣，晉妻三子皆下事之。",
  "s0034": "晉襄公之六年，而趙衰卒，謚為成季。",
  "s0035": "趙盾代成季任國政二年而晉襄公卒，太子夷皋年少。",
  "s0036": "盾為國多難，欲立襄公弟雍。",
  "s0037": "雍時在秦，使使迎之。",
  "s0038": "太子母日夜啼泣，頓首謂趙盾曰：「先君何罪，釋其適子而更求君？」",
  "s0039": "趙盾患之，恐其宗與大夫襲誅之，乃遂立太子，是為靈公，發兵距所迎襄公弟於秦者。",
  "s0040": "靈公既立，趙盾益專國政。",
  "s0041": "靈公立十四年，益驕。",
  "s0042": "趙盾驟諫，靈公弗聽。",
  "s0043": "及食熊蹯，胹不熟，殺宰人，持其尸出，趙盾見之。",
  "s0044": "靈公由此懼，欲殺盾。",
  "s0045": "盾素仁愛人，嘗所食桑下餓人反捍救盾，盾以得亡。",
  "s0046": "未出境，而趙穿弒靈公而立襄公弟黑臀，是為成公。",
  "s0047": "趙盾復反，任國政。",
  "s0048": "君子譏盾「為正卿，亡不出境，反不討賊」，故太史書曰「趙盾弒其君」。",
  "s0049": "晉景公時而趙盾卒，謚為宣孟，子朔嗣。",
  "s0050": "趙朔，晉景公之三年，朔為晉將下軍救鄭，與楚莊王戰河上。",
  "s0051": "朔娶晉成公姊為夫人。",
  "s0052": "晉景公之三年，大夫屠岸賈欲誅趙氏。",
  "s0053": "初，趙盾在時，夢見叔帶持要而哭，甚悲；",
  "s0054": "已而笑，拊手且歌。",
  "s0055": "盾卜之，兆絕而後好。",
  "s0056": "趙史援占之，曰：「此夢甚惡，非君之身，乃君之子，然亦君之咎。",
  "s0057": "至孫，趙將世益衰。」",
  "s0058": "屠岸賈者，始有寵於靈公，及至於景公而賈為司寇，將作難，乃治靈公之賊以致趙盾，遍告諸將曰：「盾雖不知，猶為賊首。",
  "s0059": "以臣弒君，子孫在朝，何以懲罪？",
  "s0060": "請誅之。」",
  "s0061": "韓厥曰：「靈公遇賊，趙盾在外，吾先君以為無罪，故不誅。",
  "s0062": "今諸君將誅其後，是非先君之意而今妄誅。",
  "s0063": "妄誅謂之亂。",
  "s0064": "臣有大事而君不聞，是無君也。」",
  "s0065": "屠岸賈不聽。",
  "s0066": "韓厥告趙朔趣亡。",
  "s0067": "朔不肯，曰：「子必不絕趙祀，朔死不恨。」",
  "s0068": "韓厥許諾，稱疾不出。",
  "s0069": "賈不請而擅與諸將攻趙氏於下宮，殺趙朔、趙同、趙括、趙嬰齊，皆滅其族。",
  "s0070": "趙朔妻成公姊，有遺腹，走公宮匿。",
  "s0071": "趙朔客曰公孫杵臼，杵臼謂朔友人程嬰曰：「胡不死？」",
  "s0072": "程嬰曰：「朔之婦有遺腹，若幸而男，吾奉之；",
  "s0073": "即女也，吾徐死耳。」",
  "s0074": "居無何，而朔婦免身，生男。",
  "s0075": "屠岸賈聞之，索於宮中。",
  "s0076": "夫人置兒叱罅祝曰：「趙宗滅乎，若號；",
  "s0077": "即不滅，若無聲。」",
  "s0078": "及索，兒竟無聲。",
  "s0079": "已脫，程嬰謂公孫杵臼曰：「今一索不得，後必且復索之，柰何？」",
  "s0080": "公孫杵臼曰：「立孤與死孰難？」",
  "s0081": "程嬰曰：「死易，立孤難耳。」",
  "s0082": "公孫杵臼曰：「趙氏先君遇子厚，子彊為其難者，吾為其易者，請先死。」",
  "s0083": "乃二人謀取他人嬰兒負之，衣以文葆，匿山中。",
  "s0084": "程嬰出，謬謂諸將軍曰：「嬰不肖，不能立趙孤。",
  "s0085": "誰能與我千金，吾告趙氏孤處。」",
  "s0086": "諸將皆喜，許之，發師隨程嬰攻公孫杵臼。",
  "s0087": "杵臼謬曰：「小人哉程嬰！",
  "s0088": "昔下宮之難不能死，與我謀匿趙氏孤兒，今又賣我。",
  "s0089": "縱不能立，而忍賣之乎！」",
  "s0090": "抱兒呼曰：「天乎天乎！",
  "s0091": "趙氏孤兒何罪？",
  "s0092": "請活之，獨殺杵臼可也。」",
  "s0093": "諸將不許，遂殺杵臼與孤兒。",
  "s0094": "諸將以為趙氏孤兒良已死，皆喜。",
  "s0095": "然趙氏真孤乃反在，程嬰卒與俱匿山中。",
  "s0096": "居十五年，晉景公疾，卜之，大業之後不遂者為祟。",
  "s0097": "景公問韓厥，厥知趙孤在，乃曰：「大業之後在晉絕祀者，其趙氏乎？",
  "s0098": "夫自中衍者皆嬴姓也。",
  "s0099": "中衍人面鳥噣，降佐殷帝大戊，及周天子，皆有明德。",
  "s0100": "下及幽厲無道，而叔帶去周適晉，事先君文侯，至于成公，世有立功，未嘗絕祀。",
  "s0101": "今吾君獨滅趙宗，國人哀之，故見龜策。",
  "s0102": "唯君圖之。」",
  "s0103": "景公問：「趙尚有後子孫乎？」",
  "s0104": "韓厥具以實告。",
  "s0105": "於是景公乃與韓厥謀立趙孤兒，召而匿之宮中。",
  "s0106": "諸將入問疾，景公因韓厥之眾以脅諸將而見趙孤。",
  "s0107": "趙孤名曰武。",
  "s0108": "諸將不得已，乃曰：「昔下宮之難，屠岸賈為之，矯以君命，并命群臣。",
  "s0109": "非然，孰敢作難！",
  "s0110": "微君之疾，群臣固且請立趙後。",
  "s0111": "今君有命，群臣之願也。」",
  "s0112": "於是召趙武、程嬰遍拜諸將，遂反與程嬰、趙武攻屠岸賈，滅其族。",
  "s0113": "復與趙武田邑如故。",
  "s0114": "及趙武冠，為成人，程嬰乃辭諸大夫，謂趙武曰：「昔下宮之難，皆能死。",
  "s0115": "我非不能死，我思立趙氏之後。",
  "s0116": "今趙武既立，為成人，復故位，我將下報趙宣孟與公孫杵臼。」",
  "s0117": "趙武啼泣頓首固請，曰：「武願苦筋骨以報子至死，而子忍去我死乎！」",
  "s0118": "程嬰曰：「不可。",
  "s0119": "彼以我為能成事，故先我死；",
  "s0120": "今我不報，是以我事為不成。」",
  "s0121": "遂自殺。",
  "s0122": "趙武服齊衰三年，為之祭邑，春秋祠之，世世勿絕。",
  "s0123": "趙氏復位十一年，而晉厲公殺其大夫三郤。",
  "s0124": "欒書畏及，乃遂弒其君厲公，更立襄公曾孫周，是為悼公。",
  "s0125": "晉由此大夫稍彊。",
  "s0126": "趙武續趙宗二十七年，晉平公立。",
  "s0127": "平公十二年，而趙武為正卿。",
  "s0128": "十三年，吳延陵季子使於晉，曰：「晉國之政卒歸於趙武子、韓宣子、魏獻子之後矣。」",
  "s0129": "趙武死，謚為文子。",
  "s0130": "文子生景叔。",
  "s0131": "景叔之時，齊景公使晏嬰於晉，晏嬰與晉叔向語。",
  "s0132": "嬰曰：「齊之政後卒歸田氏。」",
  "s0133": "叔向亦曰：「晉國之政將歸六卿。",
  "s0134": "六卿侈矣，而吾君不能恤也。」",
  "s0136": "趙景叔卒，生趙鞅，是為簡子。",
  "s0137": "趙簡子在位，晉頃公之九年，簡子將合諸侯戍于周。",
  "s0138": "其明年，入周敬王于周，辟弟子朝之故也。",
  "s0139": "晉頃公之十二年，六卿以法誅公族祁氏、羊舌氏，分其邑為十縣，六卿各令其族為之大夫。",
  "s0140": "晉公室由此益弱。",
  "s0141": "後十三年，魯賊臣陽虎來奔，趙簡子受賂，厚遇之。",
  "s0142": "趙簡子疾，五日不知人，大夫皆懼。",
  "s0143": "醫扁鵲視之，出，董安于問。",
  "s0144": "扁鵲曰：「血脈治也，而何怪！",
  "s0145": "在昔秦繆公嘗如此，七日而寤。",
  "s0146": "寤之日，告公孫支與子輿曰：『我之帝所甚樂。",
  "s0147": "吾所以久者，適有學也。",
  "s0148": "帝告我：「晉國將大亂，五世不安；",
  "s0149": "其後將霸，未老而死；",
  "s0150": "霸者之子且令而國男女無別。」』",
  "s0151": "公孫支書而藏之，秦讖於是出矣。",
  "s0152": "獻公之亂，文公之霸，而襄公敗秦師於殽而歸縱淫，此子之所聞。",
