{
  "s0001": "越王句踐，其先禹之苗裔，而夏后帝少康之庶子也。",
  "s0002": "封於會稽，以奉守禹之祀。",
  "s0003": "文身斷發，披草萊而邑焉。",
  "s0004": "後二十餘世，至於允常。",
  "s0005": "允常之時，與吳王闔廬戰而相怨伐。",
  "s0006": "允常卒，子句踐立，是為越王。",
  "s0007": "元年，吳王闔廬聞允常死，乃興師伐越。",
  "s0008": "越王句踐使死士挑戰，三行，至吳陳，呼而自剄。",
  "s0009": "吳師觀之，越因襲擊吳師，吳師敗於檇李，射傷吳王闔廬。",
  "s0010": "闔廬且死，告其子夫差曰：「必毋忘越。」",
  "s0012": "三年，句踐聞吳王夫差日夜勒兵，且以報越，越欲先吳未發往伐之。",
  "s0013": "范蠡諫曰：「不可。",
  "s0014": "臣聞兵者凶器也，戰者逆德也，爭者事之末也。",
  "s0015": "陰謀逆德，好用凶器，試身於所末，上帝禁之，行者不利。」",
  "s0016": "越王曰：「吾已決之矣。」",
  "s0017": "遂興師。",
  "s0018": "吳王聞之，悉發精兵擊越，敗之夫椒。",
  "s0019": "越王乃以餘兵五千人保棲於會稽。",
  "s0020": "吳王追而圍之。",
  "s0021": "越王謂范蠡曰：「以不聽子故至於此，為之柰何？」",
  "s0022": "蠡對曰：「持滿者與天，定傾者與人，節事者以地。",
  "s0023": "卑辭厚禮以遺之，不許，而身與之市。」",
  "s0024": "句踐曰：「諾。」",
  "s0025": "乃令大夫種行成於吳，膝行頓首曰：「君王亡臣句踐使陪臣種敢告下執事：句踐請為臣，妻為妾。」",
  "s0026": "吳王將許之。",
  "s0027": "子胥言於吳王曰：「天以越賜吳，勿許也。」",
  "s0028": "種還，以報句踐。",
  "s0029": "句踐欲殺妻子，燔寶器，觸戰以死。",
  "s0030": "種止句踐曰：「夫吳太宰嚭貪，可誘以利，請閒行言之。」",
  "s0031": "於是句踐以美女寶器令種閒獻吳太宰嚭。",
  "s0032": "嚭受，乃見大夫種於吳王。",
  "s0033": "種頓首言曰：「願大王赦句踐之罪，盡入其寶器。",
  "s0034": "不幸不赦，句踐將盡殺其妻子，燔其寶器，悉五千人觸戰，必有當也。」",
  "s0035": "嚭因說吳王曰：「越以服為臣，若將赦之，此國之利也。」",
  "s0036": "吳王將許之。",
  "s0037": "子胥進諫曰：「今不滅越，後必悔之。",
  "s0038": "句踐賢君，種、蠡良臣，若反國，將為亂。」",
  "s0039": "吳王弗聽，卒赦越，罷兵而歸。",
  "s0040": "句踐之困會稽也，喟然嘆曰：「吾終於此乎？」",
  "s0041": "種曰：「湯系夏臺，文王囚羑里，晉重耳奔翟，齊小白奔莒，其卒王霸。",
  "s0042": "由是觀之，何遽不為福乎？」",
  "s0044": "吳既赦越，越王句踐反國，乃苦身焦思，置膽於坐，坐臥即仰膽，飲食亦嘗膽也。",
  "s0045": "曰：「女忘會稽之恥邪？」",
  "s0046": "身自耕作，夫人自織，食不加肉，衣不重采，折節下賢人，厚遇賓客，振貧弔死，與百姓同其勞。",
  "s0047": "欲使范蠡治國政，蠡對曰：「兵甲之事，種不如蠡；",
  "s0048": "填撫國家，親附百姓，蠡不如種。」",
  "s0049": "於是舉國政屬大夫種，而使范蠡與大夫柘稽行成，為質於吳。",
  "s0050": "二歲而吳歸蠡。",
  "s0051": "句踐自會稽歸七年，拊循其士民，欲用以報吳。",
  "s0052": "大夫逢同諫曰：「國新流亡，今乃復殷給，繕飾備利，吳必懼，懼則難必至。",
  "s0053": "且鷙鳥之擊也，必匿其形。",
  "s0054": "今夫吳兵加齊、晉，怨深於楚、越，名高天下，實害周室，德少而功多，必淫自矜。",
  "s0055": "為越計，莫若結齊，親楚，附晉，以厚吳。",
  "s0056": "吳之志廣，必輕戰。",
  "s0057": "是我連其權，三國伐之，越承其弊，可克也。」",
  "s0058": "句踐曰：「善。」",
  "s0060": "居二年，吳王將伐齊。",
  "s0061": "子胥諫曰：「未可。",
  "s0062": "臣聞句踐食不重味，與百姓同苦樂。",
  "s0063": "此人不死，必為國患。",
  "s0064": "吳有越，腹心之疾，齊與吳，疥癬也。",
  "s0065": "願王釋齊先越。」",
  "s0066": "吳王弗聽，遂伐齊，敗之艾陵，虜齊高、國以歸。",
  "s0067": "讓子胥。",
  "s0068": "子胥曰：「王毋喜！」",
  "s0069": "王怒，子胥欲自殺，王聞而止之。",
  "s0070": "越大夫種曰：「臣觀吳王政驕矣，請試嘗之貸粟，以卜其事。」",
  "s0071": "請貸，吳王欲與，子胥諫勿與，王遂與之，越乃私喜。",
  "s0072": "子胥言曰：「王不聽諫，後三年吳其墟乎！」",
  "s0073": "太宰嚭聞之，乃數與子胥爭越議，因讒子胥曰：「伍員貌忠而實忍人，其父兄不顧，安能顧王？",
  "s0074": "王前欲伐齊，員彊諫，已而有功，用是反怨王。",
  "s0075": "王不備伍員，員必為亂。」",
  "s0076": "與逢同共謀，讒之王。",
  "s0077": "王始不從，乃使子胥於齊，聞其託子於鮑氏，王乃大怒，曰：「伍員果欺寡人！」",
  "s0078": "役反，使人賜子胥屬鏤劍以自殺。",
  "s0079": "子胥大笑曰：「我令而父霸，我又立若，若初欲分吳國半予我，我不受，已，今若反以讒誅我。",
  "s0080": "嗟乎，嗟乎，一人固不能獨立！」",
  "s0081": "報使者曰：「必取吾眼置吳東門，以觀越兵入也！」",
  "s0082": "於是吳任嚭政。",
  "s0083": "居三年，句踐召范蠡曰：「吳已殺子胥，導諛者眾，可乎？」",
  "s0084": "對曰：「未可。」",
  "s0086": "至明年春，吳王北會諸侯於黃池，吳國精兵從王，惟獨老弱與太子留守。",
  "s0087": "句踐復問范蠡，蠡曰「可矣」。",
  "s0088": "乃發習流二千人，教士四萬人，君子六千人，諸御千人，伐吳。",
  "s0089": "吳師敗，遂殺吳太子。",
  "s0090": "吳告急於王，王方會諸侯於黃池，懼天下聞之，乃祕之。",
  "s0091": "吳王已盟黃池，乃使人厚禮以請成越。",
  "s0092": "越自度亦未能滅吳，乃與吳平。",
  "s0093": "其後四年，越復伐吳。",
  "s0094": "吳士民罷弊，輕銳盡死於齊、晉。",
  "s0095": "而越大破吳，因而留圍之三年，吳師敗，越遂復棲吳王於姑蘇之山。",
  "s0096": "吳王使公孫雄肉袒膝行而前，請成越王曰：「孤臣夫差敢布腹心，異日嘗得罪於會稽，夫差不敢逆命，得與君王成以歸。",
  "s0097": "今君王舉玉趾而誅孤臣，孤臣惟命是聽，意者亦欲如會稽之赦孤臣之罪乎？」",
  "s0098": "句踐不忍，欲許之。",
  "s0099": "范蠡曰：「會稽之事，天以越賜吳，吳不取。",
  "s0100": "今天以吳賜越，越其可逆天乎？",
  "s0101": "且夫君王蚤朝晏罷，非為吳邪？",
  "s0102": "謀之二十二年，一旦而棄之，可乎？",
  "s0103": "且夫天與弗取，反受其咎。",
  "s0104": "『伐柯者其則不遠』，君忘會稽之蚯？」",
  "s0105": "句踐曰：「吾欲聽子言，吾不忍其使者。」",
