{
  "s0101": {
    "chinese": "至於末世，苟任詐力，以快貪殘，爭城殺人盈城，爭地殺人滿野。",
    "literal": "",
    "idiomatic": ""
  },
  "s0102": {
    "chinese": "孫、吳、商、白之徒，皆身誅戮於前，而功滅亡於後。",
    "literal": "",
    "idiomatic": ""
  },
  "s0103": {
    "chinese": "報應之勢，各以類至，其道然矣。",
    "literal": "",
    "idiomatic": ""
  },
  "s0104": {
    "chinese": "漢興，高祖躬神武之材，行寬仁之厚，總攬英雄，以誅秦、項。",
    "literal": "",
    "idiomatic": ""
  },
  "s0105": {
    "chinese": "任蕭、曹之文，用良、平之謀，騁陸、酈之辯，明叔孫通之儀，文武相配，大略舉焉。",
    "literal": "",
    "idiomatic": ""
  },
  "s0106": {
    "chinese": "天下既定，踵秦而置材官於郡國，京師有南北軍之屯。",
    "literal": "",
    "idiomatic": ""
  },
  "s0107": {
    "chinese": "至武帝平百粵，內增七校，外有樓船，皆歲時講肄，修武備云。",
    "literal": "",
    "idiomatic": ""
  },
  "s0108": {
    "chinese": "至元帝時，以貢禹議，始罷角抵，而未正治兵振旅之事也。",
    "literal": "",
    "idiomatic": ""
  },
  "s0109": {
    "chinese": "古人有言：「天生五材，民並用之，廢一不可，誰能去兵？」",
    "literal": "",
    "idiomatic": ""
  },
  "s0110": {
    "chinese": "鞭扑不可弛於家，刑罰不可廢於國，征伐不可偃於天下；",
    "literal": "",
    "idiomatic": ""
  },
  "s0111": {
    "chinese": "用之有本末，行之有逆順耳。",
    "literal": "",
    "idiomatic": ""
  },
  "s0112": {
    "chinese": "孔子曰：「工欲善其事，必先利其器。」",
    "literal": "",
    "idiomatic": ""
  },
  "s0113": {
    "chinese": "文德者，帝王之利器；",
    "literal": "",
    "idiomatic": ""
  },
  "s0114": {
    "chinese": "威武者，文德之輔助也。",
    "literal": "",
    "idiomatic": ""
  },
  "s0115": {
    "chinese": "夫文之所加者深，則武之所服者大；",
    "literal": "",
    "idiomatic": ""
  },
  "s0116": {
    "chinese": "德之所施者博，則威之所制者廣。",
    "literal": "",
    "idiomatic": ""
  },
  "s0117": {
    "chinese": "三代之盛，至於刑錯兵寢者，其本末有序，帝王之極功也。",
    "literal": "",
    "idiomatic": ""
  },
  "s0118": {
    "chinese": "昔周之法，建三典以刑邦國，詰四方：一曰，刑新邦用輕典；",
    "literal": "",
    "idiomatic": ""
  },
  "s0119": {
    "chinese": "二曰，刑平邦用中典；",
    "literal": "",
    "idiomatic": ""
  },
  "s0120": {
    "chinese": "三曰，刑亂邦用重典。",
    "literal": "",
    "idiomatic": ""
  },
  "s0121": {
    "chinese": "五刑，墨罪五百，劓罪五百，宮罪五百，刖罪五百，殺罪五百，所謂刑平邦用中典者也。",
    "literal": "",
    "idiomatic": ""
  },
  "s0122": {
    "chinese": "凡殺人者踣諸市，墨者使守門，劓者使守關，宮者使守內，刖者使守囿，完者使守積。",
    "literal": "",
    "idiomatic": ""
  },
  "s0123": {
    "chinese": "其奴，男子入于罪隸，女子入舂槁。",
    "literal": "",
    "idiomatic": ""
  },
  "s0124": {
    "chinese": "凡有爵者，與七十者，與未齔者，皆不為奴。",
    "literal": "",
    "idiomatic": ""
  },
  "s0125": {
    "chinese": "周道既衰，穆王眊荒，命甫侯度時作刑，以詰四方。",
    "literal": "",
    "idiomatic": ""
  },
  "s0126": {
    "chinese": "墨罰之屬千，劓罰之屬千，髕罰之屬五百，宮罰之屬三百，大辟之罰其屬二百。",
    "literal": "",
    "idiomatic": ""
  },
  "s0127": {
    "chinese": "五刑之屬三千，蓋多於平邦中典五百章，所謂刑亂邦用重典者也。",
    "literal": "",
    "idiomatic": ""
  },
  "s0128": {
    "chinese": "春秋之時，王道寖壞，教化不行，子產相鄭而鑄刑書。",
    "literal": "",
    "idiomatic": ""
  },
  "s0129": {
    "chinese": "晉叔嚮非之曰：「昔先王議事以制，不為刑辟。",
    "literal": "",
    "idiomatic": ""
  },
  "s0130": {
    "chinese": "懼民之有爭心也，猶不可禁禦，是故閑之以誼，糾之以政，行之以禮，守之以信，奉之以仁；",
    "literal": "",
    "idiomatic": ""
  },
  "s0131": {
    "chinese": "制為祿位以勸其從，嚴斷刑罰以威其淫。",
    "literal": "",
    "idiomatic": ""
  },
  "s0132": {
    "chinese": "懼其未也，故誨之以忠，霭之以行，教之以務，使之以和，臨之以敬，蒞之以彊，斷之以剛。",
    "literal": "",
    "idiomatic": ""
  },
  "s0133": {
    "chinese": "猶求聖哲之上，明察之官，忠信之長，慈惠之師。",
    "literal": "",
    "idiomatic": ""
  },
  "s0134": {
    "chinese": "民於是乎可任使也，而不生禍亂。",
    "literal": "",
    "idiomatic": ""
  },
  "s0135": {
    "chinese": "民知有辟，則不忌於上，並有爭心，以徵於書，而徼幸以成之，弗可為矣。",
    "literal": "",
    "idiomatic": ""
  },
  "s0136": {
    "chinese": "夏有亂政而作禹刑，商有亂政而作湯刑，周有亂政而作九刑。",
    "literal": "",
    "idiomatic": ""
  },
  "s0137": {
    "chinese": "三辟之興，皆叔世也。",
    "literal": "",
    "idiomatic": ""
  },
  "s0138": {
    "chinese": "今吾子相鄭國，制參辟，鑄刑書，將以靖民，不亦難乎！",
    "literal": "",
    "idiomatic": ""
  },
  "s0139": {
    "chinese": "《詩》曰：『儀式刑文王之德，日靖四方。』",
    "literal": "",
    "idiomatic": ""
  },
  "s0140": {
    "chinese": "又曰：『儀刑文王，萬邦作孚。』",
    "literal": "",
    "idiomatic": ""
  },
  "s0141": {
    "chinese": "如是，何辟之有？",
    "literal": "",
    "idiomatic": ""
  },
  "s0142": {
    "chinese": "民知爭端矣，將棄禮而徵於書。",
    "literal": "",
    "idiomatic": ""
  },
  "s0143": {
    "chinese": "錐刀之末，將盡爭之，亂獄滋豐，貨賂並行。",
    "literal": "",
    "idiomatic": ""
  },
  "s0144": {
    "chinese": "終子之世，鄭其敗虖！」",
    "literal": "",
    "idiomatic": ""
  },
  "s0145": {
    "chinese": "子產報曰：「若吾子之言，僑不材，不能及子孫，吾以救世也。」",
    "literal": "",
    "idiomatic": ""
  },
  "s0146": {
    "chinese": "媮薄之政，自是滋矣。",
    "literal": "",
    "idiomatic": ""
  },
  "s0147": {
    "chinese": "孔子傷之，曰：「導之以德，齊之以禮，有恥且格；",
    "literal": "",
    "idiomatic": ""
  },
  "s0148": {
    "chinese": "導之以政，齊之以刑，民免而無恥。」",
    "literal": "",
    "idiomatic": ""
  },
  "s0149": {
    "chinese": "「禮樂不興，則刑罰不中；",
    "literal": "",
    "idiomatic": ""
  },
  "s0150": {
    "chinese": "刑罰不中，則民無所錯手足。」",
    "literal": "",
    "idiomatic": ""
  }
}