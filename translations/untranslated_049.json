{
  "s0001": "自古受命帝王及繼體守文之君，非獨內德茂也，蓋亦有外戚之助焉。",
  "s0002": "夏之興也以涂山，而桀之放也以末喜。",
  "s0003": "殷之興也以有娀，紂之殺也嬖妲己。",
  "s0004": "周之興也以姜原及大任，而幽王之禽也淫於褒姒。",
  "s0005": "故易基乾坤，詩始關雎，書美釐降，春秋譏不親迎。",
  "s0006": "夫婦之際，人道之大倫也。",
  "s0007": "禮之用，唯婚姻為兢兢。",
  "s0008": "夫樂調而四時和，陰陽之變，萬物之統也。",
  "s0009": "可不慎與？",
  "s0010": "人能弘道，無如命何。",
  "s0011": "甚哉，妃匹之愛，君不能得之於臣，父不能得之於子，況卑下乎！",
  "s0012": "既驩合矣，或不能成子姓；",
  "s0013": "能成子姓矣，或不能要其終：豈非命也哉？",
  "s0014": "孔子罕稱命，蓋難言之也。",
  "s0015": "非通幽明之變，惡能識乎性命哉？",
  "s0016": "太史公曰：秦以前尚略矣，其詳靡得而記焉。",
  "s0017": "漢興，呂娥姁為高祖正后，男為太子。",
  "s0018": "及晚節色衰愛弛，而戚夫人有寵，其子如意幾代太子者數矣。",
  "s0019": "及高祖崩，呂后夷戚氏，誅趙王，而高祖後宮唯獨無寵疏遠者得無恙。",
  "s0020": "呂后長女為宣平侯張敖妻，敖女為孝惠皇后。",
  "s0021": "呂太后以重親故，欲其生子萬方，終無子，詐取後宮人子為子。",
  "s0022": "及孝惠帝崩，天下初定未久，繼嗣不明。",
  "s0023": "於是貴外家，王諸呂以為輔，而以呂祿女為少帝后，欲連固根本牢甚，然無益也。",
  "s0024": "高后崩，合葬長陵。",
  "s0025": "祿、產等懼誅，謀作亂。",
  "s0026": "大臣征之，天誘其統，卒滅呂氏。",
  "s0027": "唯獨置孝惠皇后居北宮。",
  "s0028": "迎立代王，是為孝文帝，奉漢宗廟。",
  "s0029": "此豈非天邪？",
  "s0030": "非天命孰能當之？",
  "s0031": "薄太后，父吳人，姓薄氏，秦時與故魏王宗家女魏媼通，生薄姬，而薄案死山陰，因葬焉。",
  "s0032": "及諸侯畔秦，魏豹立為魏王，而魏媼內其女於魏宮。",
  "s0033": "媼之許負所相，相薄姬，云當生天子。",
  "s0034": "是時項羽方與漢王相距滎陽，天下未有所定。",
  "s0035": "豹初與漢擊楚，及聞許負言，心獨喜，因背漢而畔，中立，更與楚連和。",
  "s0036": "漢使曹參等擊虜魏王豹，以其國為郡，而薄姬輸織室。",
  "s0037": "豹已死，漢王入織室，見薄姬有色，詔內後宮，歲餘不得幸。",
  "s0038": "始姬少時，與管夫人、趙子兒相愛，約曰：「先貴無相忘。」",
  "s0039": "已而管夫人、趙子兒先幸漢王。",
  "s0040": "漢王坐河南宮成皋臺，此兩美人相與笑薄姬初時約。",
  "s0041": "漢王聞之，問其故，兩人具以實告漢王。",
  "s0042": "漢王心慘然，憐薄姬，是日召而幸之。",
  "s0043": "薄姬曰：「昨暮夜妾夢蒼龍據吾腹。」",
  "s0044": "高帝曰：「此貴徵也，吾為女遂成之。」",
  "s0045": "一幸生男，是為代王。",
  "s0046": "其後薄姬希見高祖。",
  "s0047": "高祖崩，諸御幸姬戚夫人之屬，呂太后怒，皆幽之，不得出宮。",
  "s0048": "而薄姬以希見故，得出，從子之代，為代王太后。",
  "s0049": "太后弟薄昭從如代。",
  "s0050": "代王立十七年，高后崩。",
  "s0051": "大臣議立後，疾外家呂氏彊，皆稱薄氏仁善，故迎代王，立為孝文皇帝，而太后改號曰皇太后，弟薄昭封為軹侯。",
  "s0052": "薄太后母亦前死，葬櫟陽北。",
  "s0053": "於是乃追尊薄案為靈文侯，會稽郡置園邑三百家，長丞已下吏奉守冢，寢廟上食祠如法。",
  "s0054": "而櫟陽北亦置靈文侯夫人園，如靈文侯園儀。",
  "s0055": "薄太后以為母家魏王後，早失父母，其奉薄太后諸魏有力者，於是召復魏氏，［及尊］賞賜各以親疏受之。",
  "s0056": "薄氏侯者凡一人。",
  "s0057": "薄太后後文帝二年，以孝景帝前二年崩，葬南陵。",
  "s0058": "以呂后會葬長陵，故特自起陵，近孝文皇帝霸陵。",
  "s0059": "竇太后，趙之清河觀津人也。",
  "s0060": "呂太后時，竇姬以良家子入宮侍太后。",
  "s0061": "太后出宮人以賜諸王，各五人，竇姬與在行中。",
  "s0062": "竇姬家在清河，欲如趙近家，請其主遣宦者吏：「必置我籍趙之伍中。」",
  "s0063": "宦者忘之，誤置其籍代伍中。",
  "s0064": "籍奏，詔可，當行。",
  "s0065": "竇姬涕泣，怨其宦者，不欲往，相彊，乃肯行。",
  "s0066": "至代，代王獨幸竇姬，生女嫖，後生兩男。",
  "s0067": "而代王王后生四男。",
  "s0068": "先代王未入立為帝而王后卒。",
  "s0069": "及代王立為帝，而王后所生四男更病死。",
  "s0070": "孝文帝立數月，公卿請立太子，而竇姬長男最長，立為太子。",
  "s0071": "立竇姬為皇后，女嫖為長公主。",
  "s0072": "其明年，立少子武為代王，已而又徙梁，是為梁孝王。",
  "s0073": "竇皇后親蚤卒，葬觀津。",
  "s0074": "於是薄太后乃詔有司，追尊竇后父為安成侯，母曰安成夫人。",
  "s0075": "令清河置園邑二百家，長丞奉守，比靈文園法。",
  "s0076": "竇皇后兄竇長君，弟曰竇廣國，字少君。",
  "s0077": "少君年四五歲時，家貧，為人所略賣，其家不知其處。",
  "s0078": "傳十餘家，至宜陽，為其主入山作炭，（寒）［暮］臥岸下百餘人，岸崩，盡壓殺臥者，少君獨得脫，不死。",
  "s0079": "自卜數日當為侯，從其家之長安。",
  "s0080": "聞竇皇后新立，家在觀津，姓竇氏。",
  "s0081": "廣國去時雖小，識其縣名及姓，又常與其姊採桑墮，用為符信，上書自陳。",
  "s0082": "竇皇后言之於文帝，召見，問之，具言其故，果是。",
  "s0083": "又復問他何以為驗？",
  "s0084": "對曰：「姊去我西時，與我決於傳舍中，丐沐沐我，請食飯我，乃去。」",
  "s0085": "於是竇后持之而泣，泣涕交橫下。",
  "s0086": "侍御左右皆伏地泣，助皇后悲哀。",
  "s0087": "乃厚賜田宅金錢，封公昆弟，家於長安。",
  "s0088": "絳侯、灌將軍等曰：「吾屬不死，命乃且縣此兩人。",
  "s0089": "兩人所出微，不可不為擇師傅賓客，又復效呂氏大事也。」",
  "s0090": "於是乃選長者士之有節行者與居。",
  "s0091": "竇長君、少君由此為退讓君子，不敢以尊貴驕人。",
  "s0092": "竇皇后病，失明。",
  "s0093": "文帝幸邯鄲慎夫人、尹姬，皆毋子。",
  "s0094": "孝文帝崩，孝景帝立，乃封廣國為章武侯。",
  "s0095": "長君前死，封其子彭祖為南皮侯。",
  "s0096": "吳楚反時，竇太后從昆弟子竇嬰，任俠自喜，將兵，以軍功為魏其侯。",
  "s0097": "竇氏凡三人為侯。",
  "s0098": "竇太后好黃帝、老子言，帝及太子諸竇不得不讀黃帝、老子，尊其術。",
  "s0099": "竇太后後孝景帝六歲（建元六年）崩，合葬霸陵。",
  "s0100": "遺詔盡以東宮金錢財物賜長公主嫖。",
  "s0101": "王太后，槐裏人，母曰臧兒。",
  "s0102": "臧兒者，故燕王臧荼孫也。",
  "s0103": "臧兒嫁為槐裏王仲妻，生男曰信，與兩女。",
  "s0104": "而仲死，臧兒更嫁長陵田氏，生男蚡、勝。",
  "s0105": "臧兒長女嫁為金王孫婦，生一女矣，而臧兒卜筮之，曰兩女皆當貴。",
  "s0106": "因欲奇兩女，乃奪金氏。",
  "s0107": "金氏怒，不肯予決，乃內之太子宮。",
  "s0108": "太子幸愛之，生三女一男。",
  "s0109": "男方在身時，王美人夢日入其懷。",
  "s0110": "以告太子，太子曰：「此貴徵也。」",
  "s0111": "未生而孝文帝崩，孝景帝即位，王夫人生男。",
  "s0112": "先是臧兒又入其少女兒姁，兒姁生四男。",
  "s0113": "景帝為太子時，薄太后以薄氏女為妃。",
  "s0114": "及景帝立，立妃曰薄皇后。",
  "s0115": "皇后毋子，毋寵。",
  "s0116": "薄太后崩，廢薄皇后。",
  "s0117": "景帝長男榮，其母栗姬。",
  "s0118": "栗姬，齊人也。",
  "s0119": "立榮為太子。",
  "s0120": "長公主嫖有女，欲予為妃。",
  "s0121": "栗姬妒，而景帝諸美人皆因長公主見景帝，得貴幸，皆過栗姬，栗姬日怨怒，謝長公主，不許。",
  "s0122": "長公主欲予王夫人，王夫人許之。",
  "s0123": "長公主怒，而日讒栗姬短於景帝曰：「栗姬與諸貴夫人幸姬會，常使侍者祝唾其背，挾邪媚道。」",
  "s0124": "景帝以故望之。",
  "s0125": "景帝嘗體不安，心不樂，屬諸子為王者於栗姬，曰：「百歲後，善視之。」",
  "s0126": "栗姬怒，不肯應，言不遜。",
  "s0127": "景帝恚，心嗛之而未發也。",
  "s0128": "長公主日譽王夫人男之美，景帝亦賢之，又有曩者所夢日符，計未有所定。",
  "s0129": "王夫人知帝望栗姬，因怒未解，陰使人趣大臣立栗姬為皇后。",
  "s0130": "大行奏事畢，曰：「『子以母貴，母以子貴』，今太子母無號，宜立為皇后。」",
  "s0131": "景帝怒曰：「是而所宜言邪！」",
  "s0132": "遂案誅大行，而廢太子為臨江王。",
  "s0133": "栗姬愈恚恨，不得見，以憂死。",
  "s0134": "卒立王夫人為皇后，其男為太子，封皇后兄信為蓋侯。",
  "s0135": "景帝崩，太子襲號為皇帝。",
  "s0136": "尊皇太后母臧兒為平原君。",
  "s0137": "封田蚡為武安侯，勝為周陽侯。",
  "s0138": "景帝十三男，一男為帝，十二男皆為王。",
  "s0139": "而兒姁早卒，其四子皆為王。",
  "s0140": "王太后長女號日平陽公主，次為南宮公主，次為林慮公主。",
  "s0141": "蓋侯信好酒。",
  "s0142": "田蚡、勝貪，巧於文辭。",
  "s0143": "王仲蚤死，葬槐裏，追尊為共侯，置園邑二百家。",
  "s0144": "及平原君卒，從田氏葬長陵，置園比共侯園。",
  "s0145": "而王太后後孝景帝十六歲，以元朔四年崩，合葬陽陵。",
  "s0146": "王太后家凡三人為侯。",
  "s0147": "衛皇后字子夫，生微矣。",
  "s0148": "蓋其家號曰衛氏，出平陽侯邑。",
  "s0149": "子夫為平陽主謳者。",
  "s0150": "武帝初即位，數歲無子。",
  "s0151": "平陽主求諸良家子女十餘人，飾置家。",
  "s0152": "武帝祓霸上還，因過平陽主。",
  "s0153": "主見所侍美人。",
  "s0154": "上弗說。",
  "s0155": "既飲，謳者進，上望見，獨說衛子夫。",
  "s0156": "是日，武帝起更衣，子夫侍尚衣軒中，得幸。",
  "s0157": "上還坐，驩甚。",
  "s0158": "賜平陽主金千斤。",
  "s0159": "主因奏子夫奉送入宮。",
  "s0160": "子夫上車，平陽主拊其背曰：「行矣，彊飯，勉之！",
  "s0161": "即貴，無相忘。」",
  "s0162": "入宮歲餘，竟不復幸。",
  "s0163": "武帝擇宮人不中用者，斥出歸之。",
  "s0164": "衛子夫得見，涕泣請出。",
  "s0165": "上憐之，復幸，遂有身，尊寵日隆。",
  "s0166": "召其兄衛長君弟青為侍中。",
  "s0167": "而子夫後大幸，有寵，凡生三女一男。",
  "s0168": "男名據。",
  "s0169": "初，上為太子時，娶長公主女為妃。",
  "s0170": "立為帝，妃立為皇后，姓陳氏，無子。",
  "s0171": "上之得為嗣，大長公主有力焉，以故陳皇后驕貴。",
  "s0172": "聞衛子夫大幸，恚，幾死者數矣。",
  "s0173": "上愈怒。",
  "s0174": "陳皇后挾婦人媚道，其事頗覺，於是廢陳皇后，而立衛子夫為皇后。",
  "s0175": "陳皇后母大長公主，景帝姊也，數讓武帝姊平陽公主曰：「帝非我不得立，已而棄捐吾女，壹何不自喜而倍本乎！」",
  "s0176": "平陽公主曰：「用無子故廢耳。」",
  "s0177": "陳皇后求子，與醫錢凡九千萬，然竟無子。",
  "s0178": "衛子夫已立為皇后，先是衛長君死，乃以衛青為將軍，擊胡有功，封為長平侯。",
  "s0179": "青三子在襁褓中，皆封為列侯。",
  "s0180": "及衛皇后所謂姊衛少兒，少兒生子霍去病，以軍功封冠軍侯，號驃騎將軍。",
  "s0181": "青號大將軍。",
  "s0182": "立衛皇后子據為太子。",
  "s0183": "衛氏枝屬以軍功起家，五人為侯。",
  "s0184": "及衛后色衰，趙之王夫人幸，有子，為齊王。",
  "s0185": "王夫人蚤卒。",
  "s0186": "而中山李夫人有寵，有男一人，為昌邑王。",
  "s0187": "李夫人蚤卒，其兄李延年以音幸，號協律。",
  "s0188": "協律者，故倡也。",
  "s0189": "兄弟皆坐姦，族。",
  "s0190": "是時其長兄廣利為貳師將軍，伐大宛，不及誅，還，而上既夷李氏，後憐其家，乃封為海西侯。",
  "s0191": "他姬子二人為燕王、廣陵王。",
  "s0192": "其母無寵，以憂死。",
  "s0193": "及李夫人卒，則有尹婕妤之屬，更有寵。",
  "s0194": "然皆以倡見，非王侯有土之士女，不可以配人主也。",
  "s0195": "褚先生曰：臣為郎時，問習漢家故事者鐘離生。",
  "s0196": "曰：王太后在民閒時所生（子）［一］女者，父為金王孫。",
  "s0197": "王孫已死，景帝崩後，武帝已立，王太后獨在。",
  "s0198": "而韓王孫名嫣素得幸武帝，承閒白言太后有女在長陵也。",
  "s0199": "武帝曰：「何不蚤言！」",
  "s0200": "乃使使往先視之，在其家。",
  "s0201": "武帝乃自往迎取之。",
  "s0202": "蹕道，先驅旄騎出橫城門，乘輿馳至長陵。",
  "s0203": "當小市西入里，里門閉，暴開門，乘輿直入此里，通至金氏門外止，使武騎圍其宅，為其亡走，身自往取不得也。",
  "s0204": "即使左右群臣入呼求之。",
  "s0205": "家人驚恐，女亡匿內中床下。",
  "s0206": "扶持出門，令拜謁。",
  "s0207": "武帝下車泣曰：「嚄！",
  "s0208": "大姊，何藏之深也！」",
  "s0209": "詔副車載之，迴車馳還，而直入長樂宮。",
  "s0210": "行詔門著引籍，通到謁太后。",
  "s0211": "太后曰：「帝倦矣，何從來？」",
  "s0212": "帝曰：「今者至長陵得臣姊，與俱來。」",
  "s0213": "顧曰：「謁太后！」",
  "s0214": "太后曰：「女某邪？」",
  "s0215": "曰：「是也。」",
  "s0216": "太后為下泣，女亦伏地泣。",
  "s0217": "武帝奉酒前為壽，奉錢千萬，奴婢三百人，公田百頃，甲第，以賜姊。",
  "s0218": "太后謝曰：「為帝費焉。」",
  "s0219": "於是召平陽主、南宮主、林慮主三人俱來謁見姊，因號曰修成君。",
  "s0220": "有子男一人，女一人。",
  "s0221": "男號為修成子仲，女為諸侯王王后。",
  "s0222": "此二子非劉氏，以故太后憐之。",
  "s0223": "修成子仲驕恣，陵折吏民，皆患苦之。",
  "s0224": "衛子夫立為皇后，后弟衛青字仲卿，以大將軍封為長平侯。",
  "s0225": "四子，長子伉為侯世子，侯世子常侍中，貴幸。",
  "s0226": "其三弟皆封為侯，各千三百戶，一曰陰安侯，二曰發干侯，三曰宜春侯，貴震天下。",
  "s0227": "天下歌之曰：「生男無喜，生女無怒，獨不見衛子夫霸天下！」",
  "s0229": "是時平陽主寡居，當用列侯尚主。",
  "s0230": "主與左右議長安中列侯可為夫者，皆言大將軍可。",
  "s0231": "主笑曰：「此出吾家，常使令騎從我出入耳，柰何用為夫乎？」",
  "s0232": "左右侍御者曰：「今大將軍姊為皇后，三子為侯，富貴振動天下，主何以易之乎？」",
  "s0233": "於是主乃許之。",
  "s0234": "言之皇后，令白之武帝，乃詔衛將軍尚平陽公主焉。",
  "s0235": "褚先生曰：丈夫龍變。",
  "s0236": "傳曰：「蛇化為龍，不變其文；",
  "s0237": "家化為國，不變其姓。」",
  "s0238": "丈夫當時富貴，百惡滅除，光耀榮華，貧賤之時何足累之哉！",
  "s0239": "武帝時，幸夫人尹婕妤。",
  "s0240": "邢夫人號娙娥，眾人謂之「娙何」。",
  "s0241": "娙何秩比中二千石，容華秩比二千石，婕妤秩比列侯。",
  "s0242": "常從婕妤遷為皇后。",
  "s0243": "尹夫人與邢夫人同時并幸，有詔不得相見。",
  "s0244": "尹夫人自請武帝，願望見邢夫人，帝許之。",
  "s0245": "即令他夫人飾，從御者數十人，為邢夫人來前。",
  "s0246": "尹夫人前見之，曰：「此非邢夫人身也。」",
  "s0247": "帝曰：「何以言之？」",
  "s0248": "對曰：「視其身貌形狀，不足以當人主矣。」",
  "s0249": "於是帝乃詔使邢夫人衣故衣，獨身來前。",
  "s0250": "尹夫人望見之，曰：「此真是也。」",
  "s0251": "於是乃低頭俛而泣，自痛其不如也。",
  "s0252": "諺曰：「美女入室，惡女之仇。」",
  "s0254": "褚先生曰：浴不必江海，要之去垢；",
  "s0255": "馬不必騏驥，要之善走；",
  "s0256": "士不必賢世，要之知道；",
  "s0257": "女不必貴種，要之貞好。",
  "s0258": "傳曰：「女無美惡，入室見妒；",
  "s0259": "士無賢不肖，入朝見嫉。」",
  "s0260": "美女者，惡女之仇。",
  "s0261": "豈不然哉！",
  "s0262": "鉤弋夫人姓趙氏，河閒人也。",
  "s0263": "得幸武帝，生子一人，昭帝是也。",
  "s0264": "武帝年七十，乃生昭帝。",
  "s0265": "昭帝立時，年五歲耳。",
  "s0266": "衛太子廢後，未復立太子。",
  "s0267": "而燕王旦上書，願歸國入宿衛。",
  "s0268": "武帝怒，立斬其使者於北闕。",
  "s0269": "上居甘泉宮，召畫工圖畫周公負成王也。",
  "s0270": "於是左右群臣知武帝意欲立少子也。",
  "s0271": "後數日，帝譴責鉤弋夫人。",
  "s0272": "夫人脫簪珥叩頭。",
  "s0273": "帝曰：「引持去，送掖庭獄！」",
  "s0274": "夫人還顧，帝曰：「趣行，女不得活！」",
  "s0275": "夫人死雲陽宮。",
  "s0276": "時暴風揚塵，百姓感傷。",
  "s0277": "使者夜持棺往葬之，封識其處。",
  "s0278": "其後帝閒居，問左右曰：「人言云何？」",
  "s0279": "左右對曰：「人言且立其子，何去其母乎？」",
  "s0280": "帝曰：「然。",
  "s0281": "是非兒曹愚人所知也。",
  "s0282": "往古國家所以亂也，由主少母壯也。",
  "s0283": "女主獨居驕蹇，淫亂自恣，莫能禁也。",
  "s0284": "女不聞呂后邪？」",
  "s0285": "故諸為武帝生子者，無男女，其母無不譴死，豈可謂非賢聖哉！",
  "s0286": "昭然遠見，為後世計慮，固非淺聞愚儒之所及也。",
  "s0287": "謚為「武」，豈虛哉！"
}