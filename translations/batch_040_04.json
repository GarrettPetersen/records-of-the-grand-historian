  "s0303": "子比為王十餘日，子皙不得立，又俱誅。",
  "s0304": "四子皆絕無後。",
  "s0305": "唯獨棄疾後立，為平王，竟續楚祀，如其神符。",
  "s0306": "初，子比自晉歸，韓宣子問叔向曰：「子比其濟乎？」",
  "s0307": "對曰：「不就。」",
  "s0308": "宣子曰：「同惡相求，如市賈焉，何為不就？」",
  "s0309": "對曰：「無與同好，誰與同惡？",
  "s0310": "取國有五難：有寵無人，一也；",
  "s0311": "有人無主，二也；",
  "s0312": "有主無謀，三也；",
  "s0313": "有謀而無民，四也；",
  "s0314": "有民而無德，五也。",
  "s0315": "子比在晉十三年矣，晉、楚之從不聞通者，可謂無人矣；",
  "s0316": "族盡親叛，可謂無主矣；",
  "s0317": "無釁而動，可謂無謀矣；",
  "s0318": "為羈終世，可謂無民矣；",
  "s0319": "亡無愛徵，可謂無德矣。",
  "s0320": "王虐而不忌，子比涉五難以弒君，誰能濟之！",
  "s0321": "有楚國者，其棄疾乎？",
  "s0322": "君陳、蔡，方城外屬焉。",
  "s0323": "苛慝不作，盜賊伏隱，私欲不違，民無怨心。",
  "s0324": "先神命之，國民信之。",
  "s0325": "羋姓有亂，必季實立，楚之常也。",
  "s0326": "子比之官，則右尹也；",
  "s0327": "數其貴寵，則庶子也；",
  "s0328": "以神所命，則又遠之；",
  "s0329": "民無懷焉，將何以立？」",
  "s0330": "宣子曰：「齊桓、晉文不亦是乎？」",
  "s0331": "對曰：「齊桓，衛姬之子也，有寵於釐公。",
  "s0332": "有鮑叔牙、賓須無、隰朋以為輔，有莒、衛以為外主，有高、國以為內主。",
  "s0333": "從善如流，施惠不倦。",
  "s0334": "有國，不亦宜乎？",
  "s0335": "昔我文公，狐季姬之子也，有寵於獻公。",
  "s0336": "好學不倦。",
  "s0337": "生十七年，有士五人，有先大夫子餘、子犯以為腹心，有魏犫、賈佗以為股肱，有齊、宋、秦、楚以為外主，有欒、郤、狐、先以為內主。",
  "s0338": "亡十九年，守志彌篤。",
  "s0339": "惠、懷棄民，民從而與之。",
  "s0340": "故文公有國，不亦宜乎？",
  "s0341": "子比無施於民，無援於外，去晉，晉不送；",
  "s0342": "歸楚，楚不迎。",
  "s0343": "何以有國！」",
  "s0344": "子比果不終焉，卒立者棄疾，如叔向言也。",
  "s0345": "平王二年，使費無忌如秦為太子建取婦。",
  "s0346": "婦好，來，未至，無忌先歸，說平王曰：「秦女好，可自娶，為太子更求。」",
  "s0347": "平王聽之，卒自娶秦女，生熊珍。",
  "s0348": "更為太子娶。",
  "s0349": "是時伍奢為太子太傅，無忌為少傅。",
  "s0350": "無忌無寵於太子，常讒惡太子建。",
  "s0351": "建時年十五矣，其母蔡女也，無寵於王，王稍益疏外建也。",
  "s0352": "六年，使太子建居城父，守邊。",
  "s0353": "無忌又日夜讒太子建於王曰：「自無忌入秦女，太子怨，亦不能無望於王，王少自備焉。",
  "s0354": "且太子居城父，擅兵，外交諸侯，且欲入矣。」",
  "s0355": "平王召其傅伍奢責之。",
  "s0356": "伍奢知無忌讒，乃曰：「王柰何以小臣疏骨肉？」",
  "s0357": "無忌曰：「今不制，後悔也。」",
  "s0358": "於是王遂囚伍奢。",
  "s0359": "［而召其二子而告以免父死］乃令司馬奮揚召太子建，欲誅之。",
  "s0360": "太子聞之，亡奔宋。",
  "s0361": "無忌曰：「伍奢有二子，不殺者為楚國患。",
  "s0362": "盍以免其父召之，必至。」",
  "s0363": "於是王使使謂奢：「能致二子則生，不能將死。」",
  "s0364": "奢曰：「尚至，胥不至。」",
  "s0365": "王曰：「何也？」",
  "s0366": "奢曰：「尚之為人，廉，死節，慈孝而仁，聞召而免父，必至，不顧其死。",
  "s0367": "胥之為人，智而好謀，勇而矜功，知來必死，必不來。",
  "s0368": "然為楚國憂者必此子。」",
  "s0369": "於是王使人召之，曰：「來，吾免爾父。」",
  "s0370": "伍尚謂伍胥曰：「聞父免而莫奔，不孝也；",
  "s0371": "父戮莫報，無謀也；",
  "s0372": "度能任事，知也。",
  "s0373": "子其行矣，我其歸死。」",
  "s0374": "伍尚遂歸。",
  "s0375": "伍胥彎弓屬矢，出見使者，曰：「父有罪，何以召其子為？」",
  "s0376": "將射，使者還走，遂出奔吳。",
  "s0377": "伍奢聞之，曰：「胥亡，楚國危哉。」",
  "s0378": "楚人遂殺伍奢及尚。",
  "s0379": "十年，楚太子建母在居巢，開吳。",
  "s0380": "吳使公子光伐楚，遂敗陳、蔡，取太子建母而去。",
  "s0381": "楚恐，城郢。",
  "s0382": "初，吳之邊邑卑梁與楚邊邑鐘離小童爭桑，兩家交怒相攻，滅卑梁人。",
  "s0383": "卑梁大夫怒，發邑兵攻鐘離。",
  "s0384": "楚王聞之怒，發國兵滅卑梁。",
  "s0385": "吳王聞之大怒，亦發兵，使公子光因建母家攻楚，遂滅鐘離、居巢。",
  "s0386": "楚乃恐而城郢。",
  "s0387": "十三年，平王卒。",
  "s0388": "將軍子常曰：「太子珍少，且其母乃前太子建所當娶也。」",
  "s0389": "欲立令尹子西。",
  "s0390": "子西，平王之庶弟也，有義。",
  "s0391": "子西曰：「國有常法，更立則亂，言之則致誅。」",
  "s0392": "乃立太子珍，是為昭王。",
  "s0393": "昭王元年，楚眾不說費無忌，以其讒亡太子建，殺伍奢子父與郤宛。",
  "s0394": "宛之宗姓伯氏子及子胥皆奔吳，吳兵數侵楚，楚人怨無忌甚。",
  "s0395": "楚令尹子常誅無忌以說眾，眾乃喜。",
  "s0396": "四年，吳三公子奔楚，楚封之以捍吳。",
  "s0397": "五年，吳伐取楚之六、潛。",
  "s0398": "七年，楚使子常伐吳，吳大敗楚於豫章。",
  "s0399": "十年冬，吳王闔閭、伍子胥、伯與唐、蔡俱伐楚，楚大敗，吳兵遂入郢，辱平王之墓，以伍子胥故也。",
  "s0400": "吳兵之來，楚使子常以兵迎之，夾漢水陣。",
  "s0401": "吳伐敗子常，子常亡奔鄭。",
  "s0402": "楚兵走，吳乘勝逐之，五戰及郢。",
