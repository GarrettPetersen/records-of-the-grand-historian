{
  "s0001": "太史公曰：余每讀虞書，至於君臣相敕，維是几安，而股肱不良，萬事墮壞，未嘗不流涕也。",
  "s0002": "成王作頌，推己懲艾，悲彼家難，可不謂戰戰恐懼，善守善終哉？",
  "s0003": "君子不為約則修德，滿則棄禮，佚能思初，安能惟始，沐浴膏澤而歌詠勤苦，非大德誰能如斯！",
  "s0004": "傳曰「治定功成，禮樂乃興」。",
  "s0005": "海內人道益深，其德益至，所樂者益異。",
  "s0006": "滿而不損則溢，盈而不持則傾。",
  "s0007": "凡作樂者，所以節樂。",
  "s0008": "君子以謙退為禮，以損減為樂，樂其如此也。",
  "s0009": "以為州異國殊，情習不同，故博采風俗，協比聲律，以補短移化，助流政教。",
  "s0010": "天子躬於明堂臨觀，而萬民咸蕩滌邪穢，斟酌飽滿，以飾厥性。",
  "s0011": "故云雅頌之音理而民正，嘄噭之聲興而士奮，鄭衛之曲動而心淫。",
  "s0012": "及其調和諧合，鳥獸盡感，而況懷五常，含好惡，自然之勢也？",
  "s0013": "治道虧缺而鄭音興起，封君世辟，名顯鄰州，爭以相高。",
  "s0014": "自仲尼不能與齊優遂容於魯，雖退正樂以誘世，作五章以剌時，猶莫之化。",
  "s0015": "陵遲以至六國，流沔沈佚，遂往不返，卒於喪身滅宗，并國於秦。",
  "s0016": "秦二世尤以為娛。",
  "s0017": "丞相李斯進諫曰：「放棄詩書，極意聲色，祖伊所以懼也；",
  "s0018": "輕積細過，恣心長夜，紂所以亡也。」",
  "s0019": "趙高曰：「五帝、三王樂各殊名，示不相襲。",
  "s0020": "上自朝廷，下至人民，得以接歡喜，合殷勤，非此和說不通，解澤不流，亦各一世之化，度時之樂，何必華山之騄耳而後行遠乎？」",
  "s0021": "二世然之。",
  "s0022": "高祖過沛詩三侯之章，令小兒歌之。",
  "s0023": "高祖崩，令沛得以四時歌儛宗廟。",
  "s0024": "孝惠、孝文、孝景無所增更，於樂府習常肄舊而已。",
  "s0025": "至今上即位，作十九章，令侍中李延年次序其聲，拜為協律都尉。",
  "s0026": "通一經之士不能獨知其辭，皆集會五經家，相與共講習讀之，乃能通知其意，多爾雅之文。",
  "s0027": "漢家常以正月上辛祠太一甘泉，以昏時夜祠，到明而終。",
  "s0028": "常有流星經於祠壇上。",
  "s0029": "使僮男僮女七十人俱歌。",
  "s0030": "春歌青陽，夏歌朱明，秋歌西暤，冬歌玄冥。",
  "s0031": "世多有，故不論。",
  "s0032": "又嘗得神馬渥洼水中，復次以為太一之歌。",
  "s0033": "歌曲曰：「太一貢兮天馬下，霑赤汗兮沫流赭。",
  "s0034": "騁容與兮跇萬里，今安匹兮龍為友。」",
  "s0035": "後伐大宛得千里馬，馬名蒲梢，次作以為歌。",
  "s0036": "歌詩曰：「天馬來兮從西極，經萬里兮歸有德。",
  "s0037": "承靈威兮降外國，涉流沙兮四夷服。」",
  "s0038": "中尉汲黯進曰：「凡王者作樂，上以承祖宗，下以化兆民。",
  "s0039": "今陛下得馬，詩以為歌，協於宗廟，先帝百姓豈能知其音邪？」",
  "s0040": "上默然不說。",
  "s0041": "丞相公孫弘曰：「黯誹謗聖制，當族。」",
  "s0043": "凡音之起，由人心生也。",
  "s0044": "人心之動，物使之然也。",
  "s0045": "感於物而動，故形於聲；",
  "s0046": "聲相應，故生變；",
  "s0047": "變成方，謂之音；",
  "s0048": "比音而樂之，及干戚羽旄，謂之樂也。",
  "s0049": "樂者，音之所由生也，其本在人心感於物也。",
  "s0050": "是故其哀心感者，其聲噍以殺；",
  "s0051": "其樂心感者，其聲啴以緩；",
  "s0052": "其喜心感者，其聲發以散；",
  "s0053": "其怒心感者，其聲麤以厲；",
  "s0054": "其敬心感者，其聲直以廉；",
  "s0055": "其愛心感者，其聲和以柔。",
  "s0056": "六者非性也，感於物而後動，是故先王慎所以感之。",
  "s0057": "故禮以導其志，樂以和其聲，政以壹其行，刑以防其姦。",
  "s0058": "禮樂刑政，其極一也，所以同民心而出治道也。",
  "s0059": "凡音者，生人心者也。",
  "s0060": "情動於中，故形於聲，聲成文謂之音。",
  "s0061": "是故治世之音安以樂，其正和；",
  "s0062": "亂世之音怨以怒，其正乖；",
  "s0063": "亡國之音哀以思，其民困。",
  "s0064": "聲音之道，與正通矣。",
  "s0065": "宮為君，商為臣，角為民，徵為事，羽為物。",
  "s0066": "五者不亂，則無惉懘之音矣。",
  "s0067": "宮亂則荒，其君驕；",
  "s0068": "商亂則搥，其臣壞；",
  "s0069": "角亂則憂，其民怨；",
  "s0070": "徵亂則哀，其事勤；",
  "s0071": "羽亂則危，其財匱。",
  "s0072": "五者皆亂，迭相陵，謂之慢。",
  "s0073": "如此則國之滅亡無日矣。",
  "s0074": "鄭衛之音，亂世之音也，比於慢矣。",
  "s0075": "桑閒濮上之音，亡國之音也，其政散，其民流，誣上行私而不可止。",
  "s0076": "凡音者，生於人心者也；",
  "s0077": "樂者，通於倫理者也。",
  "s0078": "是故知聲而不知音者，禽獸是也；",
  "s0079": "知音而不知樂者，眾庶是也。",
  "s0080": "唯君子為能知樂。",
  "s0081": "是故審聲以知音，審音以知樂，審樂以知政，而治道備矣。",
  "s0082": "是故不知聲者不可與言音，不知音者不可與言樂知樂則幾於禮矣。",
  "s0083": "禮樂皆得，謂之有德。",
  "s0084": "德者得也。",
  "s0085": "是故樂之隆，非極音也；",
  "s0086": "食饗之禮，非極味也。",
  "s0087": "清廟之瑟，朱弦而疏越，一倡而三嘆，有遺音者矣。",
  "s0088": "大饗之禮，尚玄酒而俎腥魚，大羹不和，有遺味者矣。",
  "s0089": "是故先王之制禮樂也，非以極口腹耳目之欲也，將以教民平好惡而反人道之正也。",
  "s0090": "人生而靜，天之性也；",
  "s0091": "感於物而動，性之頌也。",
  "s0092": "物至知知，然後好惡形焉。",
  "s0093": "好惡無節於內，知誘於外，不能反己，天理滅矣。",
  "s0094": "夫物之感人無窮，而人之好惡無節，則是物至而人化物也。",
  "s0095": "人化物也者，滅天理而窮人欲者也。",
  "s0096": "於是有悖逆詐偽之心，有淫佚作亂之事。",
  "s0097": "是故彊者脅弱，眾者暴寡，知者詐愚，勇者苦怯，疾病不養，老幼孤寡不得其所，此大亂之道也。",
  "s0098": "是故先王制禮樂，人為之節：衰麻哭泣，所以節喪紀也；",
  "s0099": "鐘鼓干戚，所以和安樂也；",
  "s0100": "婚姻冠笄，所以別男女也；",
  "s0101": "射鄉食饗，所以正交接也。",
  "s0102": "禮節民心，樂和民聲，政以行之，刑以防之。",
  "s0103": "禮樂刑政四達而不悖，則王道備矣。",
  "s0104": "樂者為同，禮者為異。",
  "s0105": "同則相親，異則相敬。",
  "s0106": "樂勝則流，禮勝則離。",
  "s0107": "合情飾貌者，禮樂之事也。",
  "s0108": "禮義立，則貴賤等矣；",
  "s0109": "樂文同，則上下和矣；",
  "s0110": "好惡著，則賢不肖別矣；",
  "s0111": "刑禁暴，爵舉賢，則政均矣。",
  "s0112": "仁以愛之，義以正之，如此則民治行矣。",
  "s0113": "樂由中出，禮自外作。",
  "s0114": "樂由中出，故靜；",
  "s0115": "禮自外作，故文。",
  "s0116": "大樂必易，大禮必簡。",
  "s0117": "樂至則無怨，禮至則不爭。",
  "s0118": "揖讓而治天下者，禮樂之謂也。",
  "s0119": "暴民不作，諸侯賓服，兵革不試，五刑不用，百姓無患，天子不怒，如此則樂達矣。",
  "s0120": "合父子之親，明長幼之序，以敬四海之內。",
  "s0121": "天子如此，則禮行矣。",
  "s0122": "大樂與天地同和，大禮與天地同節。",
  "s0123": "和，故百物不失；",
  "s0124": "節，故祀天祭地。",
  "s0125": "明則有禮樂，幽則有鬼神，如此則四海之內合敬同愛矣。",
  "s0126": "禮者，殊事合敬者也；",
  "s0127": "樂者，異文合愛者也。",
  "s0128": "禮樂之情同，故明王以相沿也。",
  "s0129": "故事與時并，名與功偕。",
  "s0130": "故鐘鼓管磬羽籥干戚，樂之器也；",
  "s0131": "詘信俯仰級兆舒疾，樂之文也。",
  "s0132": "簠簋俎豆制度文章，禮之器也；",
  "s0133": "升降上下周旋裼襲，禮之文也。",
  "s0134": "故知禮樂之情者能作，識禮樂之文者能術。",
  "s0135": "作者之謂聖，術者之謂明。",
  "s0136": "明聖者，術作之謂也。",
  "s0137": "樂者，天地之和也；",
  "s0138": "禮者，天地之序也。",
  "s0139": "和，故百物皆化；",
  "s0140": "序，故群物皆別。",
  "s0141": "樂由天作，禮以地制。",
  "s0142": "過制則亂，過作則暴。",
  "s0143": "明於天地，然後能興禮樂也。",
  "s0144": "論倫無患，樂之情也；",
  "s0145": "欣喜驩愛，樂之（容）［官］也。",
  "s0146": "中正無邪，禮之質也；",
  "s0147": "莊敬恭順，禮之制也。",
  "s0148": "若夫禮樂之施於金石，越於聲音，用於宗廟社稷，事于山川鬼神，則此所以與民同也。",
  "s0149": "王者功成作樂，治定制禮。",
  "s0150": "其功大者其樂備，其治辨者其禮具。",
  "s0151": "干戚之舞，非備樂也；",
  "s0152": "亨孰而祀，非達禮也。",
  "s0153": "五帝殊時，不相沿樂；",
  "s0154": "三王異世，不相襲禮。",
  "s0155": "樂極則憂，禮粗則偏矣。",
  "s0156": "及夫敦樂而無憂，禮備而不偏者，其唯大聖乎？",
  "s0157": "天高地下，萬物散殊，而禮制行也；",
  "s0158": "流而不息，合同而化，而樂興也。",
  "s0159": "春作夏長，仁也；",
  "s0160": "秋斂冬藏，義也。",
  "s0161": "仁近於樂，義近於禮。",
  "s0162": "樂者敦和，率神而從天；",
  "s0163": "禮者辨宜，居鬼而從地。",
  "s0164": "故聖人作樂以應天，作禮以配地。",
  "s0165": "禮樂明備，天地官矣。",
  "s0166": "天尊地卑，君臣定矣。",
  "s0167": "高卑已陳，貴賤位矣。",
  "s0168": "動靜有常，小大殊矣。",
  "s0169": "方以類聚，物以群分，則性命不同矣。",
  "s0170": "在天成象，在地成形，如此則禮者天地之別也。",
  "s0171": "地氣上隮，天氣下降，陰陽相摩，天地相蕩，鼓之以雷霆，奮之以風雨，動之以四時，煖之以日月，而百［物］化興焉，如此則樂者天地之和也。",
  "s0172": "化不時則不生，男女無別則亂登，此天地之情也。",
  "s0173": "及夫禮樂之極乎天而蟠乎地，行乎陰陽而通乎鬼神，窮高極遠而測深厚，樂著太始而禮居成物。",
  "s0174": "著不息者天也，著不動者地也。",
  "s0175": "一動一靜者，天地之閒也。",
  "s0176": "故聖人曰「禮云樂云」。",
  "s0177": "昔者舜作五弦之琴，以歌南風；",
  "s0178": "夔始作樂，以賞諸侯。",
  "s0179": "故天子之為樂也，以賞諸侯之有德者也。",
  "s0180": "德盛而教尊，五穀時孰，然後賞之以樂。",
  "s0181": "故其治民勞者，其舞行級遠；",
  "s0182": "其治民佚者，其舞行級短。",
  "s0183": "故觀其舞而知其德，聞其謚而知其行。",
  "s0184": "大章，章之也；",
  "s0185": "咸池，備也；",
  "s0186": "韶，繼也；",
  "s0187": "夏，大也；",
  "s0188": "殷周之樂盡也。",
  "s0189": "天地之道，寒暑不時則疾，風雨不節則饑。",
  "s0190": "教者，民之寒暑也，教不時則傷世。",
  "s0191": "事者，民之風雨也，事不節則無功。",
  "s0192": "然則先王之為樂也，以法治也，善則行象德矣。",
  "s0193": "夫豢豕為酒，非以為禍也；",
  "s0194": "而獄訟益煩，則酒之流生禍也。",
  "s0195": "是故先王因為酒禮，一獻之禮，賓主百拜，終日飲酒而不得醉焉，此先王之所以備酒禍也。",
  "s0196": "故酒食者，所以合歡也。",
  "s0197": "樂者，所以象德也；",
  "s0198": "禮者，所以閉淫也。",
  "s0199": "是故先王有大事，必有禮以哀之；",
  "s0200": "有大福，必有禮以樂之：哀樂之分，皆以禮終。",
  "s0201": "樂也者，施也；",
  "s0202": "禮也者，報也。",
  "s0203": "樂，樂其所自生；",
  "s0204": "而禮，反其所自始。",
  "s0205": "樂章德，禮報情反始也。",
  "s0206": "所謂大路者，天子之輿也；",
  "s0207": "龍旂九旒，天子之旌也；",
  "s0208": "青黑緣者，天子之葆龜也；",
  "s0209": "從之以牛羊之群，則所以贈諸侯也。",
  "s0210": "樂也者，情之不可變者也；",
  "s0211": "禮也者，理之不可易者也。",
  "s0212": "樂統同，禮別異，禮樂之說貫乎人情矣。",
  "s0213": "窮本知變，樂之情也；",
  "s0214": "著誠去偽，禮之經也。",
  "s0215": "禮樂順天地之誠，達神明之德，降興上下之神，而凝是精粗之體，領父子君臣之節。",
  "s0216": "是故大人舉禮樂，則天地將為昭焉。",
  "s0217": "天地欣合，陰陽相得，煦嫗覆育萬物，然後草木茂，區萌達，羽翮奮，角觡生，蟄蟲昭穌，羽者嫗伏，毛者孕鬻，胎生者不殰而卵生者不殈，則樂之道歸焉耳。",
  "s0218": "樂者，非謂黃鐘大呂弦歌干揚也，樂之末節也，故童者舞之；",
  "s0219": "布筵席，陳樽俎，列籩豆，以升降為禮者，禮之末節也，故有司掌之。",
  "s0220": "樂師辯乎聲詩，故北面而弦；",
  "s0221": "宗祝辯乎宗廟之禮，故後尸；",
  "s0222": "商祝辯乎喪禮，故後主人。",
  "s0223": "是故德成而上，藝成而下；",
  "s0224": "行成而先，事成而後。",
  "s0225": "是故先王有上有下，有先有後，然後可以有制於天下也。",
  "s0226": "樂者，聖人之所樂也，而可以善民心。",
  "s0227": "其感人深，其風移俗易，故先王著其教焉。",
  "s0228": "夫人有血氣心知之性，而無哀樂喜怒之常，應感起物而動，然後心術形焉。",
  "s0229": "是故志微焦衰之音作，而民思憂；",
  "s0230": "啴緩慢易繁文簡節之音作，而民康樂；",
  "s0231": "粗厲猛起奮末廣賁之音作，而民剛毅；",
  "s0232": "廉直經正莊誠之音作，而民肅敬；",
  "s0233": "寬裕肉好順成和動之音作，而民慈愛；",
  "s0234": "流辟邪散狄成滌濫之音作，而民淫亂。",
  "s0235": "是故先王本之情性，稽之度數，制之禮義，合生氣之和，道五常之行，使之陽而不散，陰而不密，剛氣不怒，柔氣不懾，四暢交於中而發作於外，皆安其位而不相奪也。",
  "s0236": "然後立之學等，廣其節奏，省其文采，以繩德厚也。",
  "s0237": "類小大之稱，比終始之序，以象事行，使親疏貴賤長幼男女之理皆形見於樂：故曰「樂觀其深矣」。",
  "s0238": "土敝則草木不長，水煩則魚鱉不大，氣衰則生物不育，世亂則禮廢而樂淫。",
  "s0239": "是故其聲哀而不莊，樂而不安，慢易以犯節，流湎以忘本。",
  "s0240": "廣則容姦。",
  "s0241": "狹則思欲，感滌蕩之氣而滅平和之德，是以君子賤之也。",
  "s0242": "凡姦聲感人而逆氣應之，逆氣成象而淫樂興焉。",
  "s0243": "正聲感人而順氣應之，順氣成象而和樂興焉。",
  "s0244": "倡和有應，回邪曲直各歸其分，而萬物之理以類相動也。",
  "s0245": "是故君子反情以和其志，比類以成其行。",
  "s0246": "姦聲亂色不留聰明，淫樂廢禮不接於心術，惰慢邪辟之氣不設於身體，使耳目鼻口心知百體皆由順正，以行其義。",
  "s0247": "然後發以聲音，文以琴瑟，動以干戚，飾以羽旄，從以簫管，奮至德之光，動四氣之和，以著萬物之理。",
  "s0248": "是故清明象天，廣大象地，終始象四時，周旋象風雨；",
  "s0249": "五色成文而不亂，八風從律而不姦，百度得數而有常；",
  "s0250": "小大相成，終始相生，倡和清濁，代相為經。",
  "s0251": "故樂行而倫清，耳目聰明，血氣和平，移風易俗，天下皆寧。",
  "s0252": "故曰「樂者樂也」。",
  "s0253": "君子樂得其道，小人樂得其欲。",
  "s0254": "以道制欲，則樂而不亂；",
  "s0255": "以欲忘道，則惑而不樂。",
  "s0256": "是故君子反情以和其志，廣樂以成其教，樂行而民鄉方，可以觀德矣。",
  "s0257": "德者，性之端也；",
  "s0258": "樂者，德之華也；",
  "s0259": "金石絲竹，樂之器也。",
  "s0260": "詩，言其志也；",
  "s0261": "歌，詠其聲也；",
  "s0262": "舞，動其容也：三者本乎心，然後樂氣從之。",
  "s0263": "是故情深而文明，氣盛而化神，和順積中而英華發外，唯樂不可以為偽。",
  "s0264": "樂者，心之動也；",
  "s0265": "聲者，樂之象也；",
  "s0266": "文采節奏，聲之飾也。",
  "s0267": "君子動其本，樂其象，然後治其飾。",
  "s0268": "是故先鼓以警戒，三步以見方，再始以著往，復亂以飭歸，奮疾而不拔，（也）極幽而不隱。",
  "s0269": "獨樂其志，不厭其道；",
  "s0270": "備舉其道，不私其欲。",
  "s0271": "是以情見而義立，樂終而德尊；",
  "s0272": "君子以好善，小人以息過：故曰「生民之道，樂為大焉」。",
  "s0273": "君子曰：禮樂不可以斯須去身。",
  "s0274": "致樂以治心，則易直子諒之心油然生矣。",
  "s0275": "易直子諒之心生則樂，樂則安，安則久，久則天，天則神。",
  "s0276": "天則不言而信，神則不怒而威。",
  "s0277": "致樂，以治心者也；",
  "s0278": "致禮，以治躬者也。",
  "s0279": "治躬則莊敬，莊敬則嚴威。",
  "s0280": "心中斯須不和不樂，而鄙詐之心入之矣；",
  "s0281": "外貌斯須不莊不敬，而慢易之心入之矣。",
  "s0282": "故樂也者，動於內者也；",
  "s0283": "禮也者，動於外者也。",
  "s0284": "樂極和，禮極順。",
  "s0285": "內和而外順，則民瞻其顏色而弗與爭也，望其容貌而民不生易慢焉。",
  "s0286": "德煇動乎內而民莫不承聽，理發乎外而民莫不承順，故曰「知禮樂之道，舉而錯之天下無難矣」。",
  "s0287": "樂也者，動於內者也；",
  "s0288": "禮也者，動於外者也。",
  "s0289": "故禮主其謙，樂主其盈。",
  "s0290": "禮謙而進，以進為文；",
  "s0291": "樂盈而反，以反為文。",
  "s0292": "禮謙而不進，則銷；",
  "s0293": "樂盈而不反，則放。",
  "s0294": "故禮有報而樂有反。",
  "s0295": "禮得其報則樂，樂得其反則安。",
  "s0296": "禮之報，樂之反，其義一也。",
  "s0297": "夫樂者樂也，人情之所不能免也。",
  "s0298": "樂必發諸聲音，形於動靜，人道也。",
  "s0299": "聲音動靜，性術之變，盡於此矣。",
  "s0300": "故人不能無樂，樂不能無形。",
  "s0301": "形而不為道，不能無亂。",
  "s0302": "先王惡其亂，故制雅頌之聲以道之，使其聲足以樂而不流，使其文足以綸而不息，使其曲直繁省廉肉節奏，足以感動人之善心而已矣，不使放心邪氣得接焉，是先王立樂之方也。",
  "s0303": "是故樂在宗廟之中，君臣上下同聽之，則莫不和敬；",
  "s0304": "在族長鄉里之中，長幼同聽之，則莫不和順；",
  "s0305": "在閨門之內，父子兄弟同聽之，則莫不和親。",
  "s0306": "故樂者，審一以定和，比物以飾節，節奏合以成文，所以合和父子君臣，附親萬民也，是先王立樂之方也。",
  "s0307": "故聽其雅頌之聲，志意得廣焉；",
  "s0308": "執其干戚，習其俯仰詘信，容貌得莊焉；",
  "s0309": "行其綴兆，要其節奏，行列得正焉，進退得齊焉。",
  "s0310": "故樂者天地之齊，中和之紀，人情之所不能免也。",
  "s0311": "夫樂者，先王之所以飾喜也；",
  "s0312": "軍旅鈇鉞者，先王之所以飾怒也。",
  "s0313": "故先王之喜怒皆得其齊矣。",
  "s0314": "喜則天下和之，怒則暴亂者畏之。",
  "s0315": "先王之道禮樂可謂盛矣。",
  "s0316": "魏文侯問於子夏曰：「吾端冕而聽古樂則唯恐臥，聽鄭衛之音則不知倦。",
  "s0317": "敢問古樂之如彼，何也？",
  "s0318": "新樂之如此，何也？」",
  "s0320": "子夏答曰：「今夫古樂，進旅而退旅，和正以廣，弦匏笙簧合守拊鼓，始奏以文，止亂以武，治亂以相，訊疾以雅。",
  "s0321": "君子於是語，於是道古，修身及家，平均天下：此古樂之發也。",
  "s0322": "今夫新樂，進俯退俯，姦聲以淫，溺而不止，及優侏儒，獶雜子女，不知父子。",
  "s0323": "樂終不可以語，不可以道古：此新樂之發也。",
  "s0324": "今君之所問者樂也，所好者音也。",
  "s0325": "夫樂之與音，相近而不同。」",
  "s0327": "文侯曰：「敢問如何？」",
  "s0329": "子夏答曰：「夫古者天地順而四時當，民有德而五穀昌，疾疢不作而無祅祥，此之謂大當。",
  "s0330": "然後聖人作為父子君臣以為之紀綱，紀綱既正，天下大定，天下大定，然後正六律，和五聲，弦歌詩頌，此之謂德音，德音之謂樂。",
  "s0331": "《詩》曰：『莫其德音，其德克明，克明克類，克長克君。",
  "s0332": "王此大邦，克順克俾。",
  "s0333": "俾於文王，其德靡悔。",
  "s0334": "既受帝祉，施于孫子。』",
  "s0335": "此之謂也。",
  "s0336": "今君之所好者，其溺音與？」",
  "s0338": "文侯曰：「敢問溺音者何從出也？」",
  "s0340": "子夏答曰：「鄭音好濫淫志，宋音燕女溺志，衛音趣數煩志，齊音驁辟驕志，四者皆淫於色而害於德，是以祭祀不用也。",
  "s0341": "《詩》曰：『肅雍和鳴，先祖是聽。』",
  "s0342": "夫肅肅，敬也；",
  "s0343": "雍雍，和也。",
  "s0344": "夫敬以和，何事不行？",
  "s0345": "為人君者，謹其所好惡而已矣。",
  "s0346": "君好之則臣為之，上行之則民從之。",
  "s0347": "《詩》曰：『誘民孔易』，此之謂也。",
  "s0348": "然後聖人作為鞉鼓椌楬壎篪，此六者，德音之音也。",
  "s0349": "然後鐘磬竽瑟以和之，干戚旄狄以舞之。",
  "s0350": "此所以祭先王之廟也，所以獻醻酳酢也，所以官序貴賤各得其宜也，此所以示後世有尊卑長幼序也。",
  "s0351": "鐘聲鏗，鏗以立號，號以立橫，橫以立武。",
  "s0352": "君子聽鐘聲則思武臣。",
  "s0353": "石聲硁，硁以立別，別以致死。",
  "s0354": "君子聽磬聲則思死封疆之臣。",
  "s0355": "絲聲哀，哀以立廉，廉以立志。",
  "s0356": "君子聽琴瑟之聲則思志義之臣。",
  "s0357": "竹聲濫，濫以立會，會以聚眾。",
  "s0358": "君子聽竽笙簫管之聲則思畜聚之臣。",
  "s0359": "鼓鼙之聲讙，讙以立動，動以進眾。",
  "s0360": "君子聽鼓鼙之聲則思將帥之臣。",
  "s0361": "君子之聽音，非聽其鏗鎗而已也，彼亦有所合之也。」",
  "s0363": "賓牟賈侍坐於孔子，孔子與之言，及樂，曰：「夫武之備戒之已久，何也？」",
  "s0365": "答曰：「病不得其眾也。」",
  "s0367": "「永嘆之，淫液之，何也？」",
  "s0369": "答曰：「恐不逮事也。」",
  "s0371": "「發揚蹈厲之已蚤，何也？」",
  "s0373": "答曰：「及時事也。」",
  "s0375": "「武坐致右憲左，何也？」",
  "s0377": "答曰：「非武坐也。」",
  "s0379": "「聲淫及商，何也？」",
  "s0381": "答曰：「非武音也。」",
  "s0383": "子曰：「若非武音，則何音也？」",
  "s0385": "答曰：「有司失其傳也。",
  "s0386": "如非有司失其傳，則武王之志荒矣。」",
  "s0388": "子曰：「唯丘之聞諸萇弘，亦若吾子之言是也。」",
  "s0390": "賓牟賈起，免席而請曰：「夫武之備戒之已久，則既聞命矣。",
  "s0391": "敢問遲之遲而又久，何也？」",
  "s0393": "子曰：「居，吾語汝。",
  "s0394": "夫樂者，象成者也。",
  "s0395": "總干而山立，武王之事也；",
  "s0396": "發揚蹈厲，太公之志也；",
  "s0397": "武亂皆坐，周召之治也。",
  "s0398": "且夫武，始而北出，再成而滅商，三成而南，四成而南國是疆，五成而分陜，周公左，召公右，六成復綴，以崇天子，夾振之而四伐，盛（振）威於中國也。",
  "s0399": "分夾而進，事蚤濟也。",
  "s0400": "久立於綴，以待諸侯之至也。",
  "s0401": "且夫女獨未聞牧野之語乎？",
  "s0402": "武王克殷反商，未及下車，而封黃帝之後於薊，封帝堯之後於祝，封帝舜之後於陳；",
  "s0403": "下車而封夏后氏之後於杞，封殷之後於宋，封王子比干之墓，釋箕子之囚，使之行商容而復其位。",
  "s0404": "庶民弛政，庶士倍祿。",
  "s0405": "濟河而西，馬散華山之陽而弗復乘；",
  "s0406": "牛散桃林之野而不復服；",
  "s0407": "車甲弢而藏之府庫而弗復用；",
  "s0408": "倒載干戈，苞之以虎皮；",
  "s0409": "將率之士，使為諸侯，名之曰『建櫜』：然後天下知武王之不復用兵也。",
  "s0410": "散軍而郊射，左射貍首，右射騶虞，而貫革之射息也；",
  "s0411": "裨冕搢笏，而虎賁之士稅劍也；",
  "s0412": "祀乎明堂，而民知孝；",
  "s0413": "朝覲，然後諸侯知所以臣；",
  "s0414": "耕藉，然後諸侯知所以敬：五者天下之大教也。",
  "s0415": "食三老五更於太學，天子袒而割牲，執醬而饋，執爵而酳，冕而總干，所以教諸侯之悌也。",
  "s0416": "若此，則周道四達，禮樂交通，則夫武之遲久，不亦宜乎？」",
  "s0418": "子貢見師乙而問焉，曰：「賜聞聲歌各有宜也，如賜者宜何歌也？」",
  "s0420": "師乙曰：「乙，賤工也，何足以問所宜。",
  "s0421": "請誦其所聞，而吾子自執焉。",
  "s0422": "寬而靜，柔而正者宜歌頌；",
  "s0423": "廣大而靜，疏達而信者宜歌大雅；",
  "s0424": "恭儉而好禮者宜歌小雅；",
  "s0425": "正直清廉而謙者宜歌風；",
  "s0426": "肆直而慈愛者宜歌商；",
  "s0427": "溫良而能斷者宜歌齊。",
  "s0428": "夫歌者，直己而陳德；",
  "s0429": "動己而天地應焉，四時和焉，星辰理焉，萬物育焉。",
  "s0430": "故商者，五帝之遺聲也，商人志之，故謂之商；",
  "s0431": "齊者，三代之遺聲也，齊人志之，故謂之齊。",
  "s0432": "明乎商之詩者，臨事而屢斷；",
  "s0433": "明乎齊之詩者，見利而讓也。",
  "s0434": "臨事而屢斷，勇也；",
  "s0435": "見利而讓，義也。",
  "s0436": "有勇有義，非歌孰能保此？",
  "s0437": "故歌者，上如抗，下如隊，曲如折，止如槁木，居中矩，句中鉤，累累乎殷如貫珠。",
  "s0438": "故歌之為言也，長言之也。",
  "s0439": "說之，故言之；",
  "s0440": "言之不足，故長言之；",
  "s0441": "長言之不足，故嗟嘆之；",
  "s0442": "嗟嘆之不足，故不知手之舞之足之蹈之。」",
  "s0443": "子貢問樂。",
  "s0444": "凡音由於人心，天之與人有以相通，如景之象形，響之應聲。",
  "s0445": "故為善者天報之以福，為惡者天與之以殃，其自然者也。",
  "s0446": "故舜彈五弦之琴，歌南風之詩而天下治；",
  "s0447": "紂為朝歌北鄙之音，身死國亡。",
  "s0448": "舜之道何弘也？",
  "s0449": "紂之道何隘也？",
  "s0450": "夫南風之詩者生長之音也，舜樂好之，樂與天地同意，得萬國之驩心，故天下治也。",
  "s0451": "夫朝歌者不時也，北者敗也，鄙者陋也，紂樂好之，與萬國殊心，諸侯不附，百姓不親，天下畔之，故身死國亡。",
  "s0452": "而衛靈公之時，將之晉，至於濮水之上舍。",
  "s0453": "夜半時聞鼓琴聲，問左右，皆對曰「不聞」。",
  "s0454": "乃召師涓曰：「吾聞鼓琴音，問左右，皆不聞。",
  "s0455": "其狀似鬼神，為我聽而寫之。」",
  "s0456": "師涓曰：「諾。」",
  "s0457": "因端坐援琴，聽而寫之。",
  "s0458": "明日，曰：「臣得之矣，然未習也，請宿習之。」",
  "s0459": "靈公曰：「可。」",
  "s0460": "因復宿。",
  "s0461": "明日，報曰：「習矣。」",
  "s0462": "即去之晉，見晉平公。",
  "s0463": "平公置酒於施惠之臺。",
  "s0464": "酒酣，靈公曰：「今者來，聞新聲，請奏之。」",
  "s0465": "平公曰：「可。」",
  "s0466": "即令師涓坐師曠旁，援琴鼓之。",
  "s0467": "未終，師曠撫而止之曰：「此亡國之聲也，不可遂。」",
  "s0468": "平公曰：「何道出？」",
  "s0469": "師曠曰：「師延所作也。",
  "s0470": "與紂為靡靡之樂，武王伐紂，師延東走，自投濮水之中，故聞此聲必於濮水之上，先聞此聲者國削。」",
  "s0471": "平公曰：「寡人所好者音也，願遂聞之。」",
  "s0472": "師涓鼓而終之。",
  "s0473": "平公曰：「音無此最悲乎？」",
  "s0474": "師曠曰：「有。」",
  "s0475": "平公曰：「可得聞乎？」",
  "s0476": "師曠曰：「君德義薄，不可以聽之。」",
  "s0477": "平公曰：「寡人所好者音也，願聞之。」",
  "s0478": "師曠不得已，援琴而鼓之。",
  "s0479": "一奏之，有玄鶴二八集乎廊門；",
  "s0480": "再奏之，延頸而鳴，舒翼而舞。",
  "s0481": "平公大喜，起而為師曠壽。",
  "s0482": "反坐，問曰：「音無此最悲乎？」",
  "s0483": "師曠曰：「有。",
  "s0484": "昔者黃帝以大合鬼神，今君德義薄，不足以聽之，聽之將敗。」",
  "s0485": "平公曰：「寡人老矣，所好者音也，願遂聞之。」",
  "s0486": "師曠不得已，援琴而鼓之。",
  "s0487": "一奏之，有白雲從西北起；",
  "s0488": "再奏之，大風至而雨隨之，飛廊瓦，左右皆奔走。",
  "s0489": "平公恐懼，伏於廊屋之閒。",
  "s0490": "晉國大旱，赤地三年。",
  "s0491": "聽者或吉或凶。",
  "s0492": "夫樂不可妄興也。",
  "s0493": "太史公曰：夫上古明王舉樂者，非以娛心自樂，快意恣欲，將欲為治也。",
  "s0494": "正教者皆始於音，音正而行正。",
  "s0495": "故音樂者，所以動蕩血脈，通流精神而和正心也。",
  "s0496": "故宮動脾而和正聖，商動肺而和正義，角動肝而和正仁，徵動心而和正禮，羽動腎而和正智。",
  "s0497": "故樂所以內輔正心而外異貴賤也；",
  "s0498": "上以事宗廟，下以變化黎庶也。",
  "s0499": "琴長八尺一寸，正度也。",
  "s0500": "弦大者為宮，而居中央，君也。",
  "s0501": "商張右傍，其餘大小相次，不失其次序，則君臣之位正矣。",
  "s0502": "故聞宮音，使人溫舒而廣大；",
  "s0503": "聞商音，使人方正而好義；",
  "s0504": "聞角音，使人惻隱而愛人；",
  "s0505": "聞徵音，使人樂善而好施；",
  "s0506": "聞羽音，使人整齊而好禮。",
  "s0507": "夫禮由外入，樂自內出。",
  "s0508": "故君子不可須臾離禮，須臾離禮則暴慢之行窮外；",
  "s0509": "不可須臾離樂，須臾離樂則姦邪之行窮內。",
  "s0510": "故樂音者，君子之所養義也。",
  "s0511": "夫古者，天子諸侯聽鐘磬未嘗離於庭，卿大夫聽琴瑟之音未嘗離於前，所以養行義而防淫佚也。",
  "s0512": "夫淫佚生於無禮，故聖王使人耳聞雅頌之音，目視威儀之禮，足行恭敬之容，口言仁義之道。",
  "s0513": "故君子終日言而邪辟無由入也。"
}