{
  "s0001": "鄭桓公友者，周厲王少子而宣王庶弟也。",
  "s0002": "宣王立二十二年，友初封于鄭。",
  "s0003": "封三十三歲，百姓皆便愛之。",
  "s0004": "幽王以為司徒。",
  "s0005": "和集周民，周民皆說，河雒之閒，人便思之。",
  "s0006": "為司徒一歲，幽王以褒后故，王室治多邪，諸侯或畔之。",
  "s0007": "於是桓公問太史伯曰：「王室多故，予安逃死乎？」",
  "s0008": "太史伯對曰：「獨雒之東土，河濟之南可居。」",
  "s0009": "公曰：「何以？」",
  "s0010": "對曰：「地近虢、鄶，虢、鄶之君貪而好利，百姓不附。",
  "s0011": "今公為司徒，民皆愛公，公誠請居之，虢、鄶之君見公方用事，輕分公地。",
  "s0012": "公誠居之，虢、鄶之民皆公之民也。」",
  "s0013": "公曰：「吾欲南之江上，何如？」",
  "s0014": "對曰：「昔祝融為高辛氏火正，其功大矣，而其於周未有興者，楚其後也。",
  "s0015": "周衰，楚必興。",
  "s0016": "興，非鄭之利也。」",
  "s0017": "公曰：「吾欲居西方，何如？」",
  "s0018": "對曰：「其民貪而好利，難久居。」",
  "s0019": "公曰：「周衰，何國興者？」",
  "s0020": "對曰：「齊、秦、晉、楚乎？",
  "s0021": "夫齊，姜姓，伯夷之後也，伯夷佐堯典禮。",
  "s0022": "秦，嬴姓，伯翳之後也，伯翳佐舜懷柔百物。",
  "s0023": "及楚之先，皆嘗有功於天下。",
  "s0024": "而周武王克紂後，成王封叔虞于唐，其地阻險，以此有德與周衰并，亦必興矣。」",
  "s0025": "桓公曰：「善。」",
  "s0026": "於是卒言王，東徙其民雒東，而虢、鄶果獻十邑，竟國之。",
  "s0027": "二歲，犬戎殺幽王於驪山下，并殺桓公。",
  "s0028": "鄭人共立其子掘突，是為武公。",
  "s0029": "武公十年，娶申侯女為夫人，曰武姜。",
  "s0030": "生太子寤生，生之難，及生，夫人弗愛。",
  "s0031": "後生少子叔段，段生易，夫人愛之。",
  "s0032": "二十七年，武公疾。",
  "s0033": "夫人請公，欲立段為太子，公弗聽。",
  "s0034": "是歲，武公卒，寤生立，是為莊公。",
  "s0035": "莊公元年，封弟段於京，號太叔。",
  "s0036": "祭仲曰：「京大於國，非所以封庶也。」",
  "s0037": "莊公曰：「武姜欲之，我弗敢奪也。」",
  "s0038": "段至京，繕治甲兵，與其母武姜謀襲鄭。",
  "s0039": "二十二年，段果襲鄭，武姜為內應。",
  "s0040": "莊公發兵伐段，段走。",
  "s0041": "伐京，京人畔段，段出走鄢。",
  "s0042": "鄢潰，段出奔共。",
  "s0043": "於是莊公遷其母武姜於城潁，誓言曰：「不至黃泉，毋相見也。」",
  "s0044": "居歲餘，已悔思母。",
  "s0045": "潁谷之考叔有獻於公，公賜食。",
  "s0046": "考叔曰：「臣有母，請君食賜臣母。」",
  "s0047": "莊公曰：「我甚思母，惡負盟，柰何？」",
  "s0048": "考叔曰：「穿地至黃泉，則相見矣。」",
  "s0049": "於是遂從之，見母。",
  "s0050": "二十四年，宋繆公卒，公子馮奔鄭。",
  "s0051": "鄭侵周地，取禾。",
  "s0052": "二十五年，衛州吁弒其君桓公自立，與宋伐鄭，以馮故也。",
  "s0053": "二十七年，始朝周桓王。",
  "s0054": "桓王怒其取禾，弗禮也。",
  "s0055": "二十九年，莊公怒周弗禮，與魯易祊、許田。",
  "s0056": "三十三年，宋殺孔父。",
  "s0057": "三十七年，莊公不朝周，周桓王率陳、蔡、虢、衛伐鄭。",
  "s0058": "莊公與祭仲、高渠彌發兵自救，王師大敗。",
  "s0059": "祝聸射中王臂。",
  "s0060": "祝聸請從之，鄭伯止之，曰：「犯長且難之，況敢陵天子乎？」",
  "s0061": "乃止。",
  "s0062": "夜令祭仲問王疾。",
  "s0063": "三十八年，北戎伐齊，齊使求救，鄭遣太子忽將兵救齊。",
  "s0064": "齊釐公欲妻之，忽謝曰：「我小國，非齊敵也。」",
  "s0065": "時祭仲與俱，勸使取之，曰：「君多內寵，太子無大援將不立，三公子皆君也。」",
  "s0066": "所謂三公子者，太子忽，其弟突，次弟子亹也。",
  "s0067": "四十三年，鄭莊公卒。",
  "s0068": "初，祭仲甚有寵於莊公，莊公使為卿；",
  "s0069": "公使娶鄧女，生太子忽，故祭仲立之，是為昭公。",
  "s0070": "莊公又娶宋雍氏女，生厲公突。",
  "s0071": "雍氏有寵於宋。",
  "s0072": "宋莊公聞祭仲之立忽，乃使人誘召祭仲而執之，曰：「不立突，將死。」",
  "s0073": "亦執突以求賂焉。",
  "s0074": "祭仲許宋，與宋盟。",
  "s0075": "以突歸，立之。",
  "s0076": "昭公忽聞祭仲以宋要立其弟突，九月（辛）［丁］亥，忽出奔衛。",
  "s0077": "己亥，突至鄭，立，是為厲公。",
  "s0078": "厲公四年，祭仲專國政。",
  "s0079": "厲公患之，陰使其婿雍糾欲殺祭仲。",
  "s0080": "糾妻，祭仲女也，知之，謂其母曰：「父與夫孰親？」",
  "s0081": "母曰：「父一而已，人盡夫也。」",
  "s0082": "女乃告祭仲，祭仲反殺雍糾，戮之於市。",
  "s0083": "厲公無柰祭仲何，怒糾曰：「謀及婦人，死固宜哉！」",
  "s0084": "夏，厲公出居邊邑櫟。",
  "s0085": "祭仲迎昭公忽，六月乙亥，復入鄭，即位。",
  "s0086": "秋，鄭厲公突因櫟人殺其大夫單伯，遂居之。",
  "s0087": "諸侯聞厲公出奔，伐鄭，弗克而去。",
  "s0088": "宋頗予厲公兵，自守於櫟，鄭以故亦不伐櫟。",
  "s0089": "昭公二年，自昭公為太子時，父莊公欲以高渠彌為卿，太子忽惡之，莊公弗聽，卒用渠彌為卿。",
  "s0090": "及昭公即位，懼其殺己，冬十月辛卯，渠彌與昭公出獵，射殺昭公於野。",
  "s0091": "祭仲與渠彌不敢入厲公，乃更立昭公弟子亹為君，是為子亹也，無謚號。",
  "s0092": "子亹元年七月，齊襄公會諸侯於首止，鄭子亹往會，高渠彌相，從，祭仲稱疾不行。",
  "s0093": "所以然者，子亹自齊襄公為公子之時，嘗會鬬，相仇，及會諸侯，祭仲請子亹無行。",
  "s0094": "子亹曰：「齊彊，而厲公居櫟，即不往，是率諸侯伐我，內厲公。",
  "s0095": "我不如往，往何遽必辱，且又何至是！」",
  "s0096": "卒行。",
  "s0097": "於是祭仲恐齊并殺之，故稱疾。",
  "s0098": "子亹至，不謝齊侯，齊侯怒，遂伏甲而殺子亹。",
  "s0099": "高渠彌亡歸，歸與祭仲謀，召子亹弟公子嬰於陳而立之，是為鄭子。",
  "s0100": "是歲，齊襄公使彭生醉拉殺魯桓公。",
  "s0101": "鄭子八年，齊人管至父等作亂，弒其君襄公。",
  "s0102": "十二年，宋人長萬弒其君湣公。",
  "s0103": "鄭祭仲死。",
  "s0104": "十四年，故鄭亡厲公突在櫟者使人誘劫鄭大夫甫假，要以求入。",
  "s0105": "假曰：「捨我，我為君殺鄭子而入君。」",
  "s0106": "厲公與盟，乃捨之。",
  "s0107": "六月甲子，假殺鄭子及其二子而迎厲公突，突自櫟復入即位。",
  "s0108": "初，內蛇與外蛇鬬於鄭南門中，內蛇死。",
  "s0109": "居六年，厲公果復入。",
  "s0110": "入而讓其伯父原曰：「我亡國外居，伯父無意入我，亦甚矣。」",
  "s0111": "原曰：「事君無二心，人臣之職也。",
  "s0112": "原知罪矣。」",
  "s0113": "遂自殺。",
  "s0114": "厲公於是謂甫假曰：「子之事君有二心矣。」",
  "s0115": "遂誅之。",
  "s0116": "假曰：「重德不報，誠然哉！」",
  "s0118": "厲公突後元年，齊桓公始霸。",
  "s0119": "五年，燕、衛與周惠王弟穨伐王，王出奔溫，立弟穨為王。",
  "s0120": "六年，惠王告急鄭，厲公發兵擊周王子穨，弗勝，於是與周惠王歸，王居于櫟。",
  "s0121": "七年春，鄭厲公與虢叔襲殺王子穨而入惠王于周。",
  "s0122": "秋，厲公卒，子文公踕立。",
