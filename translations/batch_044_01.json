{
  "s0001": "魏之先，畢公高之後也。",
  "s0002": "畢公高與周同姓。",
  "s0003": "武王之伐紂，而高封於畢，於是為畢姓。",
  "s0004": "其後絕封，為庶人，或在中國，或在夷狄。",
  "s0005": "其苗裔曰畢萬，事晉獻公。",
  "s0006": "獻公之十六年，趙夙為御，畢萬為右，以伐霍、耿、魏，滅之。",
  "s0007": "以耿封趙夙，以魏封畢萬，為大夫。",
  "s0008": "卜偃曰：「畢萬之後必大矣，萬，滿數也；",
  "s0009": "魏，大名也。",
  "s0010": "以是始賞，天開之矣，天子曰兆民，諸侯曰萬民。",
  "s0011": "今命之大，以從滿數，其必有眾。」",
  "s0012": "初，畢萬卜事晉，遇屯之比。",
  "s0013": "辛廖占之，曰：「吉。",
  "s0014": "屯固比入，吉孰大焉，其必蕃昌。」",
  "s0016": "畢萬封十一年，晉獻公卒，四子爭更立，晉亂。",
  "s0017": "而畢萬之世彌大，從其國名為魏氏。",
  "s0018": "生武子。",
  "s0019": "魏武子以魏諸子事晉公子重耳。",
  "s0020": "晉獻公之二十一年，武子從重耳出亡。",
  "s0021": "十九年反，重耳立為晉文公，而令魏武子襲魏氏之後封，列為大夫，治於魏。",
  "s0022": "生悼子。",
  "s0023": "魏悼子徙治霍。",
  "s0024": "生魏絳。",
  "s0025": "魏絳事晉悼公。",
  "s0026": "悼公三年，會諸侯。",
  "s0027": "悼公弟楊干亂行，魏絳僇辱楊干。",
  "s0028": "悼公怒曰：「合諸侯以為榮，今辱吾弟！」",
  "s0029": "將誅魏絳。",
  "s0030": "或說悼公，悼公止。",
  "s0031": "卒任魏絳政，使和戎、翟，戎、翟親附。",
  "s0032": "悼公之十一年，曰：「自吾用魏絳，八年之中，九合諸侯，戎、翟和，子之力也。」",
  "s0033": "賜之樂，三讓，然後受之。",
  "s0034": "徙治安邑。",
  "s0035": "魏絳卒，謚為昭子。",
  "s0036": "生魏嬴。",
  "s0037": "嬴生魏獻子。",
  "s0038": "獻子事晉昭公。",
  "s0039": "昭公卒而六卿彊，公室卑。",
  "s0040": "晉頃公之十二年，韓宣子老，魏獻子為國政。",
  "s0041": "晉宗室祁氏、羊舌氏相惡，六卿誅之，盡取其邑為十縣，六卿各令其子為之大夫。",
  "s0042": "獻子與趙簡子、中行文子、范獻子并為晉卿。",
  "s0043": "其後十四歲而孔子相魯。",
  "s0044": "後四歲，趙簡子以晉陽之亂也，而與韓、魏共攻范、中行氏。",
  "s0045": "魏獻子生魏侈。",
  "s0046": "魏侈與趙鞅共攻范、中行氏。",
  "s0047": "魏侈之孫曰魏桓子，與韓康子、趙襄子共伐滅知伯，分其地。",
  "s0048": "桓子之孫曰文侯都。",
  "s0049": "魏文侯元年，秦靈公之元年也。",
  "s0050": "與韓武子、趙桓子、周威王同時。",
  "s0051": "六年，城少梁。",
  "s0052": "十三年，使子擊圍繁、龐，出其民。",
  "s0053": "十六年，伐秦，筑臨晉元裏。",
  "s0054": "十七年，伐中山，使子擊守之，趙倉唐傅之。",
  "s0055": "子擊逢文侯之師田子方於朝歌，引車避，下謁。",
  "s0056": "田子方不為禮。",
  "s0057": "子擊因問曰：「富貴者驕人乎？",
  "s0058": "且貧賤者驕人乎？」",
  "s0059": "子方曰：「亦貧賤者驕人耳。",
  "s0060": "夫諸侯而驕人則失其國，大夫而驕人則失其家。",
  "s0061": "貧賤者，行不合，言不用，則去之楚、越，若脫屣然，柰何其同之哉！」",
  "s0062": "子擊不懌而去。",
  "s0063": "西攻秦，至鄭而還，筑雒陰、合陽。",
  "s0064": "二十二年，魏、趙、韓列為諸侯。",
  "s0065": "二十四年，秦伐我，至陽狐。",
  "s0066": "二十五年，子擊生子罃。",
  "s0067": "文侯受子夏經藝，客段干木，過其閭，未嘗不軾也。",
  "s0068": "秦嘗欲伐魏，或曰：「魏君賢人是禮，國人稱仁，上下和合，未可圖也。」",
  "s0069": "文侯由此得譽於諸侯。",
  "s0070": "任西門豹守鄴，而河內稱治。",
  "s0071": "魏文侯謂李克曰：「先生嘗教寡人曰『家貧則思良妻，國亂則思良相』。",
  "s0072": "今所置非成則璜，二子何如？」",
  "s0073": "李克對曰：「臣聞之，卑不謀尊，疏不謀戚。",
  "s0074": "臣在闕門之外，不敢當命。」",
  "s0075": "文侯曰：「先生臨事勿讓。」",
  "s0076": "李克曰：「君不察故也。",
  "s0077": "居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！」",
  "s0078": "文侯曰：「先生就舍，寡人之相定矣。」",
  "s0079": "李克趨而出，過翟璜之家。",
  "s0080": "翟璜曰：「今者聞君召先生而卜相，果誰為之？」",
  "s0081": "李克曰：「魏成子為相矣。」",
  "s0082": "翟璜忿然作色曰：「以耳目之所睹記，臣何負於魏成子？",
  "s0083": "西河之守，臣之所進也。",
  "s0084": "君內以鄴為憂，臣進西門豹。",
  "s0085": "君謀欲伐中山，臣進樂羊。",
  "s0086": "中山以拔，無使守之，臣進先生。",
  "s0087": "君之子無傅，臣進屈侯鮒。",
  "s0088": "臣何以負於魏成子！」",
  "s0089": "李克曰：「且子之言克於子之君者，豈將比周以求大官哉？",
  "s0090": "君問而置相『非成則璜，二子何如』？",
  "s0091": "克對曰：『君不察故也。",
  "s0092": "居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！』",
  "s0093": "是以知魏成子之為相也。",
  "s0094": "且子安得與魏成子比乎？",
  "s0095": "魏成子以食祿千鐘，什九在外，什一在內，是以東得卜子夏、田子方、段干木。",
  "s0096": "此三人者，君皆師之。",
  "s0097": "子之所進五人者，君皆臣之。",
  "s0098": "子惡得與魏成子比也？」",
  "s0099": "翟璜逡巡再拜曰：「璜，鄙人也，失對，願卒為弟子。」",
  "s0101": "二十六年，虢山崩，壅河。",
  "s0102": "三十二年，伐鄭。",
  "s0103": "城酸棗。",
