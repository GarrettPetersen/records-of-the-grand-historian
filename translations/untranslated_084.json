{
  "s0202": "且夫天地為鑪兮，造化為工；",
  "s0203": "陰陽為炭兮，萬物為銅。",
  "s0204": "合散消息兮，安有常則；",
  "s0205": "千變萬化兮，未始有極。",
  "s0206": "忽然為人兮，何足控摶；",
  "s0207": "化為異物兮，又何足患！",
  "s0208": "小知自私兮，賤彼貴我；",
  "s0209": "通人大觀兮，物無不可。",
  "s0210": "貪夫徇財兮，烈士徇名；",
  "s0211": "夸者死權兮，品庶馮生。",
  "s0212": "述迫之徒兮，或趨西東；",
  "s0213": "大人不曲兮，億變齊同。",
  "s0214": "拘士系俗兮，攌如囚拘；",
  "s0215": "至人遺物兮，獨與道俱。",
  "s0216": "眾人或或兮，好惡積意；",
  "s0217": "真人淡漠兮，獨與道息。",
  "s0218": "釋知遺形兮，超然自喪；",
  "s0219": "寥廓忽荒兮，與道翺翔。",
  "s0220": "乘流則逝兮，得坻則止；",
  "s0221": "縱軀委命兮，不私與己。",
  "s0222": "其生若浮兮，其死若休；",
  "s0223": "澹乎若深淵之靜，氾乎若不系之舟。",
  "s0224": "不以生故自寶兮，養空而浮；",
  "s0225": "德人無累兮，知命不憂。",
  "s0226": "細故遰葪兮，何足以疑！",
  "s0227": "後歲餘，賈生徵見。",
  "s0228": "孝文帝方受釐，坐宣室。",
  "s0229": "上因感鬼神事，而問鬼神之本。",
  "s0230": "賈生因具道所以然之狀。",
  "s0231": "至夜半，文帝前席。",
  "s0232": "既罷，曰：「吾久不見賈生，自以為過之，今不及也。」",
  "s0233": "居頃之，拜賈生為梁懷王太傅。",
  "s0234": "梁懷王，文帝之少子，愛，而好書，故令賈生傅之。",
  "s0235": "文帝復封淮南厲王子四人皆為列侯。",
  "s0236": "賈生諫，以為患之興自此起矣。",
  "s0237": "賈生數上疏，言諸侯或連數郡，非古之制，可稍削之。",
  "s0238": "文帝不聽。",
  "s0239": "居數年，懷王騎，墮馬而死，無後。",
  "s0240": "賈生自傷為傅無狀，哭泣歲餘，亦死。",
  "s0241": "賈生之死時年三十三矣。",
  "s0242": "及孝文崩，孝武皇帝立，舉賈生之孫二人至郡守，而賈嘉最好學，世其家，與余通書。",
  "s0243": "至孝昭時，列為九卿。",
  "s0244": "太史公曰：余讀離騷、天問、招魂、哀郢，悲其志。",
  "s0245": "適長沙，觀屈原所自沈淵，未嘗不垂涕，想見其為人。",
  "s0246": "及見賈生弔之，又怪屈原以彼其材，游諸侯，何國不容，而自令若是。",
  "s0247": "讀服烏賦，同死生，輕去就，又爽然自失矣。"
}