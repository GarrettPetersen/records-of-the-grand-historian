{
  "s0101": "廉頗聞之，肉袒負荊，因賓客至藺相如門謝罪。",
  "s0102": "曰：「鄙賤之人，不知將軍寬之至此也。」",
  "s0103": "卒相與驩，為刎頸之交。",
  "s0104": "是歲，廉頗東攻齊，破其一軍。",
  "s0105": "居二年，廉頗復伐齊幾，拔之。",
  "s0106": "後三年，廉頗攻魏之防陵、安陽，拔之。",
  "s0107": "後四年，藺相如將而攻齊，至平邑而罷。",
  "s0108": "其明年，趙奢破秦軍閼與下。",
  "s0109": "趙奢者，趙之田部吏也。",
  "s0110": "收租稅而平原君家不肯出趙，奢以法治之，殺平原君用事者九人。",
  "s0111": "平原君怒，將殺奢。",
  "s0112": "奢因說曰：「君於趙為貴公子，今縱君家而不奉公則法削，法削則國弱，國弱則諸侯加兵，諸侯加兵是無趙也，君安得有此富乎？",
  "s0113": "以君之貴，奉公如法則上下平，上下平則國彊，國彊則趙固，而君為貴戚，豈輕於天下邪？」",
  "s0114": "平原君以為賢，言之於王。",
  "s0115": "王用之治國賦，國賦大平，民富而府庫實。",
  "s0116": "秦伐韓，軍於閼與。",
  "s0117": "王召廉頗而問曰：「可救不？」",
  "s0118": "對曰：「道遠險狹，難救。」",
  "s0119": "又召樂乘而問焉，樂乘對如廉頗言。",
  "s0120": "又召問趙奢，奢對曰：「其道遠險狹，譬之猶兩鼠鬬於穴中，將勇者勝。」",
  "s0121": "王乃令趙奢將，救之。",
  "s0122": "兵去邯鄲三十里，而令軍中曰：「有以軍事諫者死。」",
  "s0123": "秦軍軍武安西，秦軍鼓譟勒兵，武安屋瓦盡振。",
  "s0124": "軍中候有一人言急救武安，趙奢立斬之。",
  "s0125": "堅壁，留二十八日不行，復益增壘。",
  "s0126": "秦閒來入，趙奢善食而遣之。",
  "s0127": "閒以報秦將，秦將大喜曰：「夫去國三十里而軍不行，乃增壘，閼與非趙地也。」",
  "s0128": "趙奢既已遣秦閒，卷甲而趨之，二日一夜至，今善射者去閼與五十里而軍。",
  "s0129": "軍壘成，秦人聞之，悉甲而至。",
  "s0130": "軍士許歷請以軍事諫，趙奢曰：「內之。」",
  "s0131": "許歷曰：「秦人不意趙師至此，其來氣盛，將軍必厚集其陣以待之。",
  "s0132": "不然，必敗。」",
  "s0133": "趙奢曰：「請受令。」",
  "s0134": "許歷曰：「請就鈇質之誅。」",
  "s0135": "趙奢曰：「胥後令邯鄲。」",
  "s0136": "許歷復請諫，曰：「先據北山上者勝，後至者敗。」",
  "s0137": "趙奢許諾，即發萬人趨之。",
  "s0138": "秦兵後至，爭山不得上，趙奢縱兵擊之，大破秦軍。",
  "s0139": "秦軍解而走，遂解閼與之圍而歸。",
  "s0140": "趙惠文王賜奢號為馬服君，以許歷為國尉。",
  "s0141": "趙奢於是與廉頗、藺相如同位。",
  "s0142": "後四年，趙惠文王卒，子孝成王立。",
  "s0143": "七年，秦與趙兵相距長平，時趙奢已死，而藺相如病甐，趙使廉頗將攻秦，秦數敗趙軍，趙軍固壁不戰。",
  "s0144": "秦數挑戰，廉頗不肯。",
  "s0145": "趙王信秦之閒。",
  "s0146": "秦之閒言曰：「秦之所惡，獨畏馬服君趙奢之子趙括為將耳。」",
  "s0147": "趙王因以括為將，代廉頗。",
  "s0148": "藺相如曰：「王以名使括，若膠柱而鼓瑟耳。",
  "s0149": "括徒能讀其父書傳，不知合變也。」",
  "s0150": "趙王不聽，遂將之。",
  "s0151": "趙括自少時學兵法，言兵事，以天下莫能當。",
  "s0152": "嘗與其父奢言兵事，奢不能難，然不謂善。",
  "s0153": "括母問奢其故，奢曰：「兵，死地也，而括易言之。",
  "s0154": "使趙不將括即已，若必將之，破趙軍者必括也。」",
  "s0155": "及括將行，其母上書言於王曰：「括不可使將。」",
  "s0156": "王曰：「何以？」",
  "s0157": "對曰：「始妾事其父，時為將，身所奉飯飲而進食者以十數，所友者以百數，大王及宗室所賞賜者盡以予軍吏士大夫，受命之日，不問家事。",
  "s0158": "今括一旦為將，東向而朝，軍吏無敢仰視之者，王所賜金帛，歸藏於家，而日視便利田宅可買者買之。",
  "s0159": "王以為何如其父？",
  "s0160": "父子異心，願王勿遣。」",
  "s0161": "王曰：「母置之，吾已決矣。」",
  "s0162": "括母因曰：「王終遣之，即有如不稱，妾得無隨坐乎？」",
  "s0163": "王許諾。",
  "s0164": "趙括既代廉頗，悉更約束，易置軍吏。",
  "s0165": "秦將白起聞之，縱奇兵，詳敗走，而絕其糧道，分斷其軍為二，士卒離心。",
  "s0166": "四十餘日，軍餓，趙括出銳卒自博戰，秦軍射殺趙括。",
  "s0167": "括軍敗，數十萬之眾遂降秦，秦悉阬之。",
  "s0168": "趙前後所亡凡四十五萬。",
  "s0169": "明年，秦兵遂圍邯鄲，歲餘，幾不得脫。",
  "s0170": "賴楚、魏諸侯來救，乃得解邯鄲之圍。",
  "s0171": "趙王亦以括母先言，竟不誅也。",
  "s0172": "自邯鄲圍解五年，而燕用栗腹之謀，曰「趙壯者盡於長平，其孤未壯」，舉兵擊趙。",
  "s0173": "趙使廉頗將，擊，大破燕軍於鄗，殺栗腹，遂圍燕。",
  "s0174": "燕割五城請和，乃聽之。",
  "s0175": "趙以尉文封廉頗為信平君，為假相國。",
  "s0176": "廉頗之免長平歸也，失勢之時，故客盡去。",
  "s0177": "及復用為將，客又復至。",
  "s0178": "廉頗曰：「客退矣！」",
  "s0179": "客曰：「吁！",
  "s0180": "君何見之晚也？",
  "s0181": "夫天下以市道交，君有勢，我則從君，君無勢則去，此固其理也，有何怨乎？」",
  "s0182": "居六年，趙使廉頗伐魏之繁陽，拔之。",
  "s0183": "趙孝成王卒，子悼襄王立，使樂乘代廉頗。",
  "s0184": "廉頗怒，攻樂乘，樂乘走。",
  "s0185": "廉頗遂奔魏之大梁。",
  "s0186": "其明年，趙乃以李牧為將而攻燕，拔武遂、方城。",
  "s0187": "廉頗居梁久之，魏不能信用。",
  "s0188": "趙以數困於秦兵，趙王思復得廉頗，廉頗亦思復用於趙。",
  "s0189": "趙王使使者視廉頗尚可用否。",
  "s0190": "廉頗之仇郭開多與使者金，令毀之。",
  "s0191": "趙使者既見廉頗，廉頗為之一飯斗米，肉十斤，被甲上馬，以示尚可用。",
  "s0192": "趙使還報王曰：「廉將軍雖老，尚善飯，然與臣坐，頃之三遺矢矣。」",
  "s0193": "趙王以為老，遂不召。",
  "s0194": "楚聞廉頗在魏，陰使人迎之。",
  "s0195": "廉頗一為楚將，無功，曰：「我思用趙人。」",
  "s0196": "廉頗卒死于壽春。",
  "s0197": "李牧者，趙之北邊良將也。",
  "s0198": "常居代鴈門，備匈奴。",
  "s0199": "以便宜置吏，市租皆輸入莫府，為士卒費。",
  "s0200": "日擊數牛饗士，習射騎，謹烽火，多閒諜，厚遇戰士。",
  "s0201": "為約曰：「匈奴即入盜，急入收保，有敢捕虜者斬。」",
  "s0202": "匈奴每入，烽火謹，輒入收保，不敢戰。",
  "s0203": "如是數歲，亦不亡失。",
  "s0204": "然匈奴以李牧為怯，雖趙邊兵亦以為吾將怯。",
  "s0205": "趙王讓李牧，李牧如故。",
  "s0206": "趙王怒，召之，使他人代將。",
  "s0207": "歲餘，匈奴每來，出戰。",
  "s0208": "出戰，數不利，失亡多，邊不得田畜。",
  "s0209": "復請李牧。",
  "s0210": "牧杜門不出，固稱疾。",
  "s0211": "趙王乃復彊起使將兵。",
  "s0212": "牧曰：「王必用臣，臣如前，乃敢奉令。」",
  "s0213": "王許之。",
  "s0214": "李牧至，如故約。",
  "s0215": "匈奴數歲無所得。",
  "s0216": "終以為怯。",
  "s0217": "邊士日得賞賜而不用，皆願一戰。",
  "s0218": "於是乃具選車得千三百乘，選騎得萬三千匹，百金之士五萬人，彀者十萬人，悉勒習戰。",
  "s0219": "大縱畜牧，人民滿野。",
  "s0220": "匈奴小入，詳北不勝，以數千人委之。",
  "s0221": "單于聞之，大率眾來入。",
  "s0222": "李牧多為奇陳，張左右翼擊之，大破殺匈奴十餘萬騎。",
  "s0223": "滅襜襤，破東胡，降林胡，單于奔走。",
  "s0224": "其後十餘歲，匈奴不敢近趙邊城。",
  "s0225": "趙悼襄王元年，廉頗既亡入魏，趙使李牧攻燕，拔武遂、方城。",
  "s0226": "居二年，龐煖破燕軍，殺劇辛。",
  "s0227": "後七年，秦破殺趙將扈輒於武遂，斬首十萬。",
  "s0228": "趙乃以李牧為大將軍，擊秦軍於宜安，大破秦軍，走秦將桓齮。",
  "s0229": "封李牧為武安君。",
  "s0230": "居三年，秦攻番吾，李牧擊破秦軍，南距韓、魏。",
  "s0231": "趙王遷七年，秦使王翦攻趙，趙使李牧、司馬尚御之。",
  "s0232": "秦多與趙王寵臣郭開金，為反閒，言李牧、司馬尚欲反。",
  "s0233": "趙王乃使趙蔥及齊將顏聚代李牧。",
  "s0234": "李牧不受命，趙使人微捕得李牧，斬之。",
  "s0235": "廢司馬尚。",
  "s0236": "後三月，王翦因急擊趙，大破殺趙蔥，虜趙王遷及其將顏聚，遂滅趙。",
  "s0237": "太史公曰：知死必勇，非死者難也，處死者難。",
  "s0238": "方藺相如引璧睨柱，及叱秦王左右，勢不過誅，然士或怯懦而不敢發。",
  "s0239": "相如一奮其氣，威信敵國，退而讓頗，名重太山，其處智勇，可謂兼之矣！"
}