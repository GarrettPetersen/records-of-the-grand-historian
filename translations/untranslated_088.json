{
  "s0051": "今蒙氏，秦之大臣謀士也，而主欲一旦棄去之，臣竊以為不可。",
  "s0052": "臣聞輕慮者不可以治國，獨智者不可以存君。",
  "s0053": "誅殺忠臣而立無節行之人，是內使群臣不相信而外使鬬士之意離也，臣竊以為不可。」",
  "s0055": "胡亥不聽。",
  "s0056": "而遣御史曲宮乘傳之代，令蒙毅曰：「先主欲立太子而卿難之。",
  "s0057": "今丞相以卿為不忠，罪及其宗。",
  "s0058": "朕不忍，乃賜卿死，亦甚幸矣。",
  "s0059": "卿其圖之！」",
  "s0060": "毅對曰：「以臣不能得先主之意，則臣少宦，順幸沒世。",
  "s0061": "可謂知意矣。",
  "s0062": "以臣不知太子之能，則太子獨從，周旋天下，去諸公子絕遠，臣無所疑矣。",
  "s0063": "夫先主之舉用太子，數年之積也，臣乃何言之敢諫，何慮之敢謀！",
  "s0064": "非敢飾辭以避死也，為羞累先主之名，願大夫為慮焉，使臣得死情實。",
  "s0065": "且夫順成全者，道之所貴也；",
  "s0066": "刑殺者，道之所卒也。",
  "s0067": "昔者秦穆公殺三良而死，罪百里奚而非其罪也，故立號曰『繆』。",
  "s0068": "昭襄王殺武安君白起。",
  "s0069": "楚平王殺伍奢。",
  "s0070": "吳王夫差殺伍子胥。",
  "s0071": "此四君者，皆為大失，而天下非之，以其君為不明，以是籍於諸侯。",
  "s0072": "故曰『用道治者不殺無罪，而罰不加於無辜』。",
  "s0073": "唯大夫留心！」",
  "s0074": "使者知胡亥之意，不聽蒙毅之言，遂殺之。",
  "s0075": "二世又遣使者之陽周，令蒙恬曰：「君之過多矣，而卿弟毅有大罪，法及內史。」",
  "s0076": "恬曰：「自吾先人，及至子孫，積功信於秦三世矣。",
  "s0077": "今臣將兵三十餘萬，身雖囚系，其勢足以倍畔，然自知必死而守義者，不敢辱先人之教，以不忘先主也。",
  "s0078": "昔周成王初立，未離襁緥周公旦負王以朝，卒定天下。",
  "s0079": "及成王有病甚殆，公旦自揃其爪以沈於河，曰：『王未有識，是旦執事。",
  "s0080": "有罪殃，旦受其不祥。』",
  "s0081": "乃書而藏之記府，可謂信矣。",
  "s0082": "及王能治國，有賊臣言：『周公旦欲為亂久矣，王若不備，必有大事。』",
  "s0083": "王乃大怒，周公旦走而奔於楚。",
  "s0084": "成王觀於記府，得周公旦沈書，乃流涕曰：『孰謂周公旦欲為亂乎！』",
  "s0085": "殺言之者而反周公旦。",
  "s0086": "故《周書》曰『必參而伍之』。",
  "s0087": "今恬之宗，世無二心，而事卒如此，是必孽臣逆亂，內陵之道也。",
  "s0088": "夫成王失而復振則卒昌；",
  "s0089": "桀殺關龍逢，紂殺王子比干而不悔，身死則國亡。",
  "s0090": "臣故曰過可振而諫可覺也。",
  "s0091": "察於參伍，上聖之法也。",
  "s0092": "凡臣之言，非以求免於咎也，將以諫而死，願陛下為萬民思從道也。」",
  "s0093": "使者曰：「臣受詔行法於將軍，不敢以將軍言聞於上也。」",
  "s0094": "蒙恬喟然太息曰：「我何罪於天，無過而死乎？」",
  "s0095": "良久，徐曰：「恬罪固當死矣。",
  "s0096": "起臨洮屬之遼東，城塹萬餘里，此其中不能無絕地脈哉？",
  "s0097": "此乃恬之罪也。」",
  "s0098": "乃吞藥自殺。",
  "s0099": "太史公曰：吾適北邊，自直道歸，行觀蒙恬所為秦筑長城亭障，塹山堙谷，通直道，固輕百姓力矣。",
  "s0100": "夫秦之初滅諸侯，天下之心未定，痍傷者未瘳，而恬為名將，不以此時彊諫，振百姓之急，養老存孤，務修眾庶之和，而阿意興功，此其兄弟遇誅，不亦宜乎！",
  "s0101": "何乃罪地脈哉？"
}