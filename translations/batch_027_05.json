  "s0599": "歸邪出，必有歸國者。",
  "s0600": "星者，金之散氣，［其］本曰火。",
  "s0601": "星眾，國吉；",
  "s0602": "少則凶。",
  "s0603": "漢者，亦金之散氣，其本曰水。",
  "s0604": "漢，星多，多水，少則旱，其大經也。",
  "s0605": "天鼓，有音如雷非雷，音在地而下及地。",
  "s0606": "其所往者，兵發其下。",
  "s0607": "天狗，狀如大奔星，有聲，其下止地，類狗。",
  "s0608": "所墮及，望之如火光炎炎沖天。",
  "s0609": "其下圜如數頃田處，上兌者則有黃色，千里破軍殺將。",
  "s0610": "格澤星者，如炎火之狀。",
  "s0611": "黃白，起地而上。",
  "s0612": "下大，上兌。",
  "s0613": "其見也，不種而穫；",
  "s0614": "不有土功，必有大害。",
  "s0615": "蚩尤之旗，類彗而後曲，象旗。",
  "s0616": "見則王者征伐四方。",
  "s0617": "旬始，出於北斗旁，狀如雄雞。",
  "s0618": "其怒，青黑，象伏鱉。",
  "s0619": "枉矢，類大流星，蛇行而倉黑，望之如有毛羽然。",
  "s0620": "長庚，如一匹布著天。",
  "s0621": "此星見，兵起。",
  "s0622": "星墜至地，則石也。",
  "s0623": "河、濟之閒，時有墜星。",
  "s0624": "天精而見景星。",
  "s0625": "景星者，德星也。",
  "s0626": "其狀無常，常出於有道之國。",
  "s0627": "凡望雲氣，仰而望之，三四百里；",
  "s0628": "平望，在桑榆上，千餘［里］二千里；",
  "s0629": "登高而望之，下屬地者三千里。",
  "s0630": "雲氣有獸居上者，勝。",
  "s0631": "自華以南，氣下黑上赤。",
  "s0632": "嵩高、三河之郊，氣正赤。",
  "s0633": "恒山之北，氣下黑下青。",
  "s0634": "勃、碣、海、岱之閒，氣皆黑。",
  "s0635": "江、淮之閒，氣皆白。",
  "s0636": "徒氣白。",
  "s0637": "土功氣黃。",
  "s0638": "車氣乍高乍下，往往而聚。",
  "s0639": "騎氣卑而布。",
  "s0640": "卒氣摶。",
  "s0641": "前卑而後高者，疾；",
  "s0642": "前方而後高者，兌；",
  "s0643": "後兌而卑者，卻。",
  "s0644": "其氣平者其行徐。",
  "s0645": "前高而後卑者，不止而反。",
  "s0646": "氣相遇者，卑勝高，兌勝方。",
  "s0647": "氣來卑而循車通者，不過三四日，去之五六里見。",
  "s0648": "氣來高七八尺者，不過五六日，去之十餘里見。",
  "s0649": "氣來高丈餘二丈者，不過三四十日，去之五六十里見。",
  "s0650": "稍云精白者，其將悍，其士怯。",
  "s0651": "其大根而前絕遠者，當戰。",
  "s0652": "青白，其前低者，戰勝；",
  "s0653": "其前赤而仰者，戰不勝。",
  "s0654": "陣雲如立垣。",
  "s0655": "杼雲類杼。",
  "s0656": "軸雲摶兩端兌。",
  "s0657": "杓雲如繩者，居前亙天，其半半天。",
  "s0658": "其蛪者類闕旗故。",
  "s0659": "鉤雲句曲。",
  "s0660": "諸此雲見，以五色合占。",
  "s0661": "而澤摶密，其見動人，乃有占；",
  "s0662": "兵必起，合斗其直。",
  "s0663": "王朔所候，決於日旁。",
  "s0664": "日旁雲氣，人主象。",
  "s0665": "皆如其形以占。",
  "s0666": "故北夷之氣如群畜穹閭，南夷之氣類舟船幡旗。",
  "s0667": "大水處，敗軍場，破國之虛，下有積錢，金寶之上，皆有氣，不可不察。",
  "s0668": "海旁蜄氣象樓臺；",
  "s0669": "廣野氣成宮闕然。",
  "s0670": "雲氣各象其山川人民所聚積。",
  "s0671": "故候息秏者，入國邑，視封疆田疇之正治，城郭室屋門戶之潤澤，次至車服畜產精華。",
  "s0672": "實息者，吉；",
  "s0673": "虛秏者，凶。",
  "s0674": "若煙非煙，若雲非雲，郁郁紛紛，蕭索輪囷，是謂卿雲。",
  "s0675": "卿雲［見］，喜氣也。",
  "s0676": "若霧非霧，衣冠而不濡，見則其域被甲而趨。",
  "s0677": "（天）［夫］雷電、蝦虹、辟歷、夜明者，陽氣之動者也，春夏則發，秋冬則藏，故候者無不司之。",
  "s0678": "天開縣物，地動坼絕。",
  "s0679": "山崩及徙，川塞谿垘；",
  "s0680": "水澹（澤竭）地長，［澤竭］見象。",
  "s0681": "城郭門閭，閨臬［枯槁］槁枯；",
  "s0682": "宮廟邸第，人民所次。",
  "s0683": "謠俗車服，觀民飲食。",
  "s0684": "五穀草木，觀其所屬。",
  "s0685": "倉府廄庫，四通之路。",
  "s0686": "六畜禽獸，所產去就；",
  "s0687": "魚鱉鳥鼠，觀其所處。",
  "s0688": "鬼哭若呼，其人逢俉。",
  "s0689": "化言，誠然。",
  "s0690": "凡候歲美惡，謹候歲始。",
  "s0691": "歲始或冬至日，產氣始萌。",
  "s0692": "臘明日，人眾卒歲，一會飲食，發陽氣，故曰初歲。",
  "s0693": "正月旦，王者歲首；",
  "s0694": "立春日，四時之（卒）始也。",
  "s0695": "四始者，候之日。",
  "s0696": "而漢魏鮮集臘明正月旦決八風。",
  "s0697": "風從南方來，大旱；",
  "s0698": "西南，小旱；",
  "s0699": "西方，有兵；",
  "s0700": "西北，戎菽為，小雨，趣兵；",
  "s0701": "北方，為中歲；",
  "s0702": "東北，為上歲；",
  "s0703": "東方，大水；",
  "s0704": "東南，民有疾疫，歲惡。",
  "s0705": "故八風各與其沖對，課多者為勝。",
  "s0706": "多勝少，久勝亟，疾勝徐。",
  "s0707": "旦至食，為麥；",
  "s0708": "食至日昳，為稷；",
  "s0709": "昳至餔，為黍；",
  "s0710": "餔至下餔，為菽；",
  "s0711": "下餔至日入，為麻。",
  "s0712": "欲終日（有雨）有雲，有風，有日。",
  "s0713": "日當其時者，深而多實；",
  "s0714": "無雲有風日，當其時，淺而多實；",
  "s0715": "有雲風，無日，當其時，深而少實；",
  "s0716": "有日，無雲，不風，當其時者稼有敗。",
  "s0717": "如食頃，小敗；",
  "s0718": "熟五斗米頃，大敗。",
  "s0719": "則風復起，有雲，其稼復起。",
  "s0720": "各以其時用雲色占種（其）所宜。",
  "s0721": "其雨雪若寒，歲惡。",
  "s0722": "是日光明，聽都邑人民之聲。",
  "s0723": "聲宮，則歲善，吉；",
  "s0724": "商，則有兵；",
  "s0725": "徵，旱；",
  "s0726": "羽，水；",
  "s0727": "角，歲惡。",
  "s0728": "或從正月旦比數雨。",
  "s0729": "率日食一升，至七升而極；",
  "s0730": "過之，不占。",
  "s0731": "數至十二日，日直其月，占水旱。",
  "s0732": "為其環（城）［域］千里內占，則（其）為天下候，竟正月。",
  "s0733": "月所離列宿，日、風、雲，占其國。",
  "s0734": "然必察太歲所在。",
  "s0735": "在金，穰；",
  "s0736": "水，毀；",
  "s0737": "木，饑；",
  "s0738": "火，旱。",
  "s0739": "此其大經也。",
  "s0740": "正月上甲，風從東方，宜蠶；",
  "s0741": "風從西方，若旦黃雲，惡。",
  "s0742": "冬至短極，縣土炭，炭動，鹿解角，蘭根出，泉水躍，略以知日至，要決晷景。",
  "s0743": "歲星所在，五穀逢昌。",
  "s0744": "其對為沖，歲乃有殃。",
  "s0745": "太史公曰：自初生民以來，世主曷嘗不歷日月星辰？",
  "s0746": "及至五家、三代，紹而明之，內冠帶，外夷狄，分中國為十有二州，仰則觀象於天，俯則法類於地。",
  "s0747": "天則有日月，地則有陰陽。",
  "s0748": "天有五星，地有五行。",
