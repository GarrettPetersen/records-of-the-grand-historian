{
  "s0152": "我將弗墮。」",
  "s0153": "十二月，公圍成，弗克。",
  "s0154": "定公十四年，孔子年五十六，由大司寇行攝相事，有喜色。",
  "s0155": "門人曰：「聞君子禍至不懼，福至不喜。」",
  "s0156": "孔子曰：「有是言也。",
  "s0157": "不曰『樂其以貴下人』乎？」",
  "s0158": "於是誅魯大夫亂政者少正卯。",
  "s0159": "與聞國政三月，粥羔豚者弗飾賈；",
  "s0160": "男女行者別於塗；",
  "s0161": "塗不拾遺；",
  "s0162": "四方之客至乎邑者不求有司，皆予之以歸。",
  "s0163": "齊人聞而懼，曰：「孔子為政必霸，霸則吾地近焉，我之為先并矣。",
  "s0164": "盍致地焉？」",
  "s0165": "黎鉏曰：「請先嘗沮之；",
  "s0166": "沮之而不可則致地，庸遲乎！」",
  "s0167": "於是選齊國中女子好者八十人，皆衣文衣而舞康樂，文馬三十駟，遺魯君。",
  "s0168": "陳女樂文馬於魯城南高門外，季桓子微服往觀再三，將受，乃語魯君為周道游，往觀終日，怠於政事。",
  "s0169": "子路曰：「夫子可以行矣。」",
  "s0170": "孔子曰：「魯今且郊，如致膰乎大夫，則吾猶可以止。」",
  "s0171": "桓子卒受齊女樂，三日不聽政；",
  "s0172": "郊，又不致膰俎於大夫。",
  "s0173": "孔子遂行，宿乎屯。",
  "s0174": "而師己送，曰：「夫子則非罪。」",
  "s0175": "孔子曰：「吾歌可夫？」",
  "s0176": "歌曰：「彼婦之口，可以出走；",
  "s0177": "彼婦之謁，可以死敗。",
  "s0178": "蓋優哉游哉，維以卒歲！」",
  "s0179": "師己反，桓子曰：「孔子亦何言？」",
  "s0180": "師己以實告。",
  "s0181": "桓子喟然嘆曰：「夫子罪我以群婢故也夫！」",
  "s0183": "孔子遂適衛，主於子路妻兄顏濁鄒家。",
  "s0184": "衛靈公問孔子：「居魯得祿幾何？」",
  "s0185": "對曰：「奉粟六萬。」",
  "s0186": "衛人亦致粟六萬。",
  "s0187": "居頃之，或譖孔子於衛靈公。",
  "s0188": "靈公使公孫余假一出一入。",
  "s0189": "孔子恐獲罪焉，居十月，去衛。",
  "s0190": "將適陳，過匡，顏刻為僕，以其策指之曰：「昔吾入此，由彼缺也。」",
  "s0191": "匡人聞之，以為魯之陽虎。",
  "s0192": "陽虎嘗暴匡人，匡人於是遂止孔子。",
  "s0193": "孔子狀類陽虎，拘焉五日，顏淵後，子曰：「吾以汝為死矣。」",
  "s0194": "顏淵曰：「子在，回何敢死！」",
  "s0195": "匡人拘孔子益急，弟子懼。",
  "s0196": "孔子曰：「文王既沒，文不在茲乎？",
  "s0197": "天之將喪斯文也，後死者不得與于斯文也。",
  "s0198": "天之未喪斯文也，匡人其如予何！」",
  "s0199": "孔子使從者為甯武子臣於衛，然後得去。",
  "s0200": "去即過蒲。",
  "s0201": "月餘，反乎衛，主蘧伯玉家。",
  "s0202": "靈公夫人有南子者，使人謂孔子曰：「四方之君子不辱欲與寡君為兄弟者，必見寡小君。",
  "s0203": "寡小君願見。」",
  "s0204": "孔子辭謝，不得已而見之。",
  "s0205": "夫人在絺帷中。",
  "s0206": "孔子入門，北面稽首。",
  "s0207": "夫人自帷中再拜，環珮玉聲璆然。",
  "s0208": "孔子曰：「吾鄉為弗見，見之禮答焉。」",
  "s0209": "子路不說。",
  "s0210": "孔子矢之曰：「予所不者，天厭之！",
  "s0211": "天厭之！」",
  "s0212": "居衛月餘，靈公與夫人同車，宦者雍渠參乘，出，使孔子為次乘，招搖市過之。",
  "s0213": "孔子曰：「吾未見好德如好色者也。」",
  "s0214": "於是醜之，去衛，過曹。",
  "s0215": "是歲，魯定公卒。",
  "s0216": "孔子去曹適宋，與弟子習禮大樹下。",
  "s0217": "宋司馬桓魋欲殺孔子，拔其樹。",
  "s0218": "孔子去。",
  "s0219": "弟子曰：「可以速矣。」",
  "s0220": "孔子曰：「天生德於予，桓魋其如予何！」",
  "s0222": "孔子適鄭，與弟子相失，孔子獨立郭東門。",
  "s0223": "鄭人或謂子貢曰：「東門有人，其顙似堯，其項類皋陶，其肩類子產，然自要以下不及禹三寸。",
  "s0224": "纍纍若喪家之狗。」",
  "s0225": "子貢以實告孔子。",
  "s0226": "孔子欣然笑曰：「形狀，末也。",
  "s0227": "而謂似喪家之狗，然哉！",
  "s0228": "然哉！」",
  "s0230": "孔子遂至陳，主於司城貞子家。",
  "s0231": "歲餘，吳王夫差伐陳，取三邑而去。",
  "s0232": "趙鞅伐朝歌。",
  "s0233": "楚圍蔡，蔡遷于吳。",
  "s0234": "吳敗越王句踐會稽。",
  "s0235": "有隼集于陳廷而死，楛矢貫之，石砮，矢長尺有咫。",
  "s0236": "陳湣公使使問仲尼。",
  "s0237": "仲尼曰：「隼來遠矣，此肅慎之矢也。",
  "s0238": "昔武王克商，通道九夷百蠻，使各以其方賄來貢，使無忘職業。",
  "s0239": "於是肅慎貢楛矢石砮，長尺有咫。",
  "s0240": "先王欲昭其令德，以肅慎矢分大姬，配虞胡公而封諸陳。",
  "s0241": "分同姓以珍玉，展親；",
  "s0242": "分異姓以遠職，使無忘服。",
  "s0243": "故分陳以肅慎矢。」",
  "s0244": "試求之故府，果得之。",
  "s0245": "孔子居陳三歲，會晉楚爭彊，更伐陳，及吳侵陳，陳常被寇。",
  "s0246": "孔子曰：「歸與！",
  "s0247": "歸與！",
  "s0248": "吾黨之小子狂簡，進取不忘其初。」",
  "s0249": "於是孔子去陳。",
  "s0250": "過蒲，會公叔氏以蒲畔，蒲人止孔子。",
  "s0251": "弟子有公良孺者，以私車五乘從孔子。",
  "s0252": "其為人長賢，有勇力，謂曰：「吾昔從夫子遇難於匡，今又遇難於此，命也已。",
  "s0253": "吾與夫子再罹難，寧鬬而死。」",
  "s0254": "鬬甚疾。",
  "s0255": "蒲人懼，謂孔子曰：「苟毋適衛，吾出子。」",
  "s0256": "與之盟，出孔子東門。",
  "s0257": "孔子遂適衛。",
  "s0258": "子貢曰：「盟可負耶？」",
  "s0259": "孔子曰：「要盟也，神不聽。」",
  "s0261": "衛靈公聞孔子來，喜，郊迎。",
  "s0262": "問曰：「蒲可伐乎？」",
  "s0263": "對曰：「可。」",
  "s0264": "靈公曰：「吾大夫以為不可。",
  "s0265": "今蒲，衛之所以待晉楚也，以衛伐之，無乃不可乎？」",
  "s0266": "孔子曰：「其男子有死之志，婦人有保西河之志。",
  "s0267": "吾所伐者不過四五人。」",
  "s0268": "靈公曰：「善。」",
  "s0269": "然不伐蒲。",
  "s0270": "靈公老，怠於政，不用孔子。",
  "s0271": "孔子喟然歎曰：「苟有用我者，朞月而已，三年有成。」",
  "s0272": "孔子行。",
  "s0273": "佛肸為中牟宰。",
  "s0274": "趙簡子攻范、中行，伐中牟。",
  "s0275": "佛肸畔，使人召孔子。",
  "s0276": "孔子欲往。",
  "s0277": "子路曰：「由聞諸夫子，『其身親為不善者，君子不入也』。",
  "s0278": "今佛肸親以中牟畔，子欲往，如之何？」",
  "s0279": "孔子曰：「有是言也。",
  "s0280": "不曰堅乎，磨而不磷；",
  "s0281": "不曰白乎，涅而不淄。",
  "s0282": "我豈匏瓜也哉，焉能系而不食？」",
  "s0284": "孔子擊磬。",
  "s0285": "有荷蕢而過門者，曰：「有心哉，擊磬乎！",
  "s0286": "硜硜乎，莫己知也夫而已矣！」",
  "s0288": "孔子學鼓琴師襄子，十日不進。",
  "s0289": "師襄子曰：「可以益矣。」",
  "s0290": "孔子曰：「丘已習其曲矣，未得其數也。」",
  "s0291": "有間，曰：「已習其數，可以益矣。」",
  "s0292": "孔子曰：「丘未得其志也。」",
  "s0293": "有間，曰：「已習其志，可以益矣。」",
  "s0294": "孔子曰：「丘未得其為人也。」",
  "s0295": "有間，［曰］有所穆然深思焉，有所怡然高望而遠志焉。",
  "s0296": "曰：「丘得其為人，黯然而黑，幾然而長，眼如望羊，如王四國，非文王其誰能為此也！」",
  "s0297": "師襄子辟席再拜，曰：「師蓋云文王操也。」",
  "s0299": "孔子既不得用於衛，將西見趙簡子。",
  "s0300": "至於河而聞竇鳴犢、舜華之死也，臨河而嘆曰：「美哉水，洋洋乎！",
  "s0301": "丘之不濟此，命也夫！」",
  "s0454": "是歲也，孔子年六十三，而魯哀公六年也。",
  "s0455": "其明年，吳與魯會繒，徵百牢。",
  "s0456": "太宰嚭召季康子。",
  "s0457": "康子使子貢往，然後得已。",
  "s0458": "孔子曰：「魯衛之政，兄弟也。」",
  "s0459": "是時，衛君輒父不得立，在外，諸侯數以為讓。",
  "s0460": "而孔子弟子多仕於衛，衛君欲得孔子為政。",
  "s0461": "子路曰：「衛君待子而為政，子將奚先？」",
  "s0462": "孔子曰：「必也正名乎！」",
  "s0463": "子路曰：「有是哉，子之迂也！",
  "s0464": "何其正也？」",
  "s0465": "孔子曰：「野哉由也！",
  "s0466": "夫名不正則言不順，言不順則事不成，事不成則禮樂不興，禮樂不興則刑罰不中，刑罰不中則民無所錯手足矣。",
  "s0467": "夫君子為之必可名，言之必可行。",
  "s0468": "君子於其言，無所苟而已矣。」",
  "s0470": "其明年，冉有為季氏將師，與齊戰於郎，克之。",
  "s0471": "季康子曰：「子之於軍旅，學之乎？",
  "s0472": "性之乎？」",
  "s0473": "冉有曰：「學之於孔子。」",
  "s0474": "季康子曰：「孔子何如人哉？」",
  "s0475": "對曰：「用之有名；",
  "s0476": "播之百姓，質諸鬼神而無憾。",
  "s0477": "求之至於此道，雖累千社，夫子不利也。」",
  "s0478": "康子曰：「我欲召之，可乎？」",
  "s0479": "對曰：「欲召之，則毋以小人固之，則可矣。」",
  "s0480": "而衛孔文子將攻太叔，問策於仲尼。",
  "s0481": "仲尼辭不知，退而命載而行，曰：「鳥能擇木，木豈能擇鳥乎！」",
  "s0482": "文子固止。",
  "s0483": "會季康子逐公華、公賓、公林，以幣迎孔子，孔子歸魯。",
  "s0484": "孔子之去魯凡十四歲而反乎魯。",
  "s0485": "魯哀公問政，對曰：「政在選臣。」",
  "s0486": "季康子問政，曰：「舉直錯諸枉，則枉者直。」",
  "s0487": "康子患盜，孔子曰：「苟子之不欲，雖賞之不竊。」",
  "s0488": "然魯終不能用孔子，孔子亦不求仕。",
  "s0489": "孔子之時，周室微而禮樂廢，詩書缺。",
  "s0490": "追跡三代之禮，序書傳，上紀唐虞之際，下至秦繆，編次其事。",
  "s0491": "曰：「夏禮吾能言之，杞不足徵也。",
  "s0492": "殷禮吾能言之，宋不足徵也。",
  "s0493": "足，則吾能徵之矣。」",
  "s0494": "觀殷夏所損益，曰：「後雖百世可知也，以一文一質。",
  "s0495": "周監二代，郁郁乎文哉。",
  "s0496": "吾從周。」",
  "s0497": "故《書傳》、《禮記》自孔氏。",
  "s0498": "孔子語魯大師：「樂其可知也。",
  "s0499": "始作翕如，縱之純如，皦如，繹如也，以成。」",
  "s0500": "「吾自衛反魯，然後樂正，雅頌各得其所。」",
  "s0502": "古者詩三千餘篇，及至孔子，去其重，取可施於禮義，上采契后稷，中述殷周之盛，至幽厲之缺，始於衽席，故曰「關雎之亂以為風始，鹿鳴為小雅始，文王為大雅始，清廟為頌始」。",
  "s0503": "三百五篇孔子皆弦歌之，以求合韶武雅頌之音。",
  "s0504": "禮樂自此可得而述，以備王道，成六藝。",
  "s0505": "孔子晚而喜易，序彖、繫、象、說卦、文言。",
  "s0506": "讀易，韋編三絕。",
  "s0507": "曰：「假我數年，若是，我於易則彬彬矣。」",
  "s0509": "孔子以詩書禮樂教，弟子蓋三千焉，身通六藝者七十有二人。",
  "s0510": "如顏濁鄒之徒，頗受業者甚眾。",
  "s0511": "孔子以四教：文，行，忠，信。",
  "s0512": "絕四：毋意，毋必，毋固，毋我。",
  "s0513": "所慎：齊，戰，疾。",
  "s0514": "子罕言利與命與仁。",
  "s0515": "不憤不啟，舉一隅不以三隅反，則弗復也。",
  "s0516": "其於鄉黨，恂恂似不能言者。",
  "s0517": "其於宗廟朝廷，辯辯言，唯謹爾。",
  "s0518": "朝，與上大夫言，誾誾如也；",
  "s0519": "與下大夫言，侃侃如也。",
  "s0520": "入公門，鞠躬如也；",
  "s0521": "趨進，翼如也。",
  "s0522": "君召使儐，色勃如也。",
  "s0523": "君命召，不俟駕行矣。",
  "s0524": "魚餒，肉敗，割不正，不食。",
  "s0525": "席不正，不坐。",
  "s0526": "食於有喪者之側，未嘗飽也。",
  "s0527": "是日哭，則不歌。",
  "s0528": "見齊衰、瞽者，雖童子必變。",
  "s0529": "「三人行，必得我師。」",
  "s0530": "「德之不脩，學之不講，聞義不能徙，不善不能改，是吾憂也。」",
  "s0531": "使人歌，善，則使復之，然后和之。",
  "s0532": "子不語：怪，力，亂，神。",
  "s0533": "子貢曰：「夫子之文章，可得聞也。",
  "s0534": "夫子言天道與性命，弗可得聞也已。」",
  "s0535": "顏淵喟然嘆曰：「仰之彌高，鑽之彌堅。",
  "s0536": "瞻之在前，忽焉在後。",
  "s0537": "夫子循循然善誘人，博我以文，約我以禮，欲罷不能。",
  "s0538": "既竭我才，如有所立，卓爾。",
  "s0539": "雖欲從之，蔑由也已。」",
  "s0540": "達巷黨人［童子］曰：「大哉孔子，博學而無所成名。」",
  "s0541": "子聞之曰：「我何執？",
  "s0542": "執御乎？",
  "s0543": "執射乎？",
  "s0544": "我執御矣。」",
  "s0545": "牢曰：「子云『不試，故藝』。」",
  "s0547": "魯哀公十四年春，狩大野。",
  "s0548": "叔孫氏車子鉏商獲獸，以為不祥。",
  "s0549": "仲尼視之，曰：「麟也。」",
  "s0550": "取之。",
  "s0551": "曰：「河不出圖，雒不出書，吾已矣夫！」",
  "s0552": "顏淵死，孔子曰：「天喪予！」",
  "s0553": "及西狩見麟，曰：「吾道窮矣！」",
  "s0554": "喟然嘆曰：「莫知我夫！」",
  "s0555": "子貢曰：「何為莫知子？」",
  "s0556": "子曰：「不怨天，不尤人，下學而上達，知我者其天乎！」",
  "s0558": "「不降其志，不辱其身，伯夷、叔齊乎！」",
  "s0559": "謂「柳下惠、少連降志辱身矣」。",
  "s0560": "謂「虞仲、夷逸隱居放言，行中清，廢中權」。",
  "s0561": "「我則異於是，無可無不可。」",
  "s0563": "子曰：「弗乎弗乎，君子病沒世而名不稱焉。",
  "s0564": "吾道不行矣，吾何以自見於後世哉？」",
  "s0565": "乃因史記作春秋，上至隱公，下訖哀公十四年，十二公。",
  "s0566": "據魯，親周，故殷，運之三代。",
  "s0567": "約其文辭而指博。",
  "s0568": "故吳楚之君自稱王，而春秋貶之曰「子」；",
  "s0569": "踐土之會實召周天子，而春秋諱之曰「天王狩於河陽」：推此類以繩當世。",
  "s0570": "貶損之義，後有王者舉而開之。",
  "s0571": "春秋之義行，則天下亂臣賊子懼焉。",
  "s0572": "孔子在位聽訟，文辭有可與人共者，弗獨有也。",
  "s0573": "至於為春秋，筆則筆，削則削，子夏之徒不能贊一辭。",
  "s0574": "弟子受春秋，孔子曰：「後世知丘者以春秋，而罪丘者亦以春秋。」",
  "s0576": "明歲，子路死於衛。",
  "s0577": "孔子病，子貢請見。",
  "s0578": "孔子方負杖逍遙於門，曰：「賜，汝來何其晚也？」",
  "s0579": "孔子因歎，歌曰：「太山壞乎！",
  "s0580": "梁柱摧乎！",
  "s0581": "哲人萎乎！」",
  "s0582": "因以涕下。",
  "s0583": "謂子貢曰：「天下無道久矣，莫能宗予。",
  "s0584": "夏人殯於東階，周人於西階，殷人兩柱閒。",
  "s0585": "昨暮予夢坐奠兩柱之閒，予始殷人也。」",
  "s0586": "後七日卒。",
  "s0587": "孔子年七十三，以魯哀公十六年四月己丑卒。",
  "s0588": "哀公誄之曰：「旻天不弔，不愸遺一老，俾屏余一人以在位，煢煢余在疚。",
  "s0589": "嗚呼哀哉！",
  "s0590": "尼父，毋自律！」",
  "s0591": "子貢曰：「君其不沒於魯乎！",
  "s0592": "夫子之言曰：『禮失則昬，名失則愆。",
  "s0593": "失志為昬，失所為愆。』",
  "s0594": "生不能用，死而誄之，非禮也。",
  "s0595": "稱『余一人』，非名也。」",
  "s0597": "孔子葬魯城北泗上，弟子皆服三年。",
  "s0598": "三年心喪畢，相訣而去，則哭，各復盡哀；",
  "s0599": "或復留。",
  "s0600": "唯子貢廬於冢上，凡六年，然後去。",
  "s0601": "弟子及魯人往從冢而家者百有餘室，因命曰孔里。",
  "s0602": "魯世世相傳以歲時奉祠孔子冢，而諸儒亦講禮鄉飲大射於孔子冢。",
  "s0603": "孔子冢大一頃。",
  "s0604": "故所居堂弟子內，後世因廟藏孔子衣冠琴車書，至于漢二百餘年不絕。",
  "s0605": "高皇帝過魯，以太牢祠焉。",
  "s0606": "諸侯卿相至，常先謁然後從政。",
  "s0607": "孔子生鯉，字伯魚。",
  "s0608": "伯魚年五十，先孔子死。",
  "s0609": "伯魚生伋，字子思，年六十二。",
  "s0610": "嘗困於宋。",
  "s0611": "子思作中庸。",
  "s0612": "子思生白，字子上，年四十七。",
  "s0613": "子上生求，字子家，年四十五。",
  "s0614": "子家生箕，字子京，年四十六。",
  "s0615": "子京生穿，字子高，年五十一。",
  "s0616": "子高生子慎，年五十七，嘗為魏相。",
  "s0617": "子慎生鮒，年五十七，為陳王涉博士，死於陳下。",
  "s0618": "鮒弟子襄，年五十七。",
  "s0619": "嘗為孝惠皇帝博士，遷為長沙太守。",
  "s0620": "長九尺六寸。",
  "s0621": "子襄生忠，年五十七。",
  "s0622": "忠生武，武生延年及安國。",
  "s0623": "安國為今皇帝博士，至臨淮太守，蚤卒。",
  "s0624": "安國生卬，卬生驩。",
  "s0625": "太史公曰：《詩》有之：「高山仰止，景行行止。」",
  "s0626": "雖不能至，然心鄉往之。",
  "s0627": "余讀孔氏書，想見其為人。",
  "s0628": "適魯，觀仲尼廟堂車服禮器，諸生以時習禮其家，余祗回留之不能去云。",
  "s0629": "天下君王至於賢人眾矣，當時則榮，沒則已焉。",
  "s0630": "孔子布衣，傳十餘世，學者宗之。",
  "s0631": "自天子王侯，中國言六藝者折中於夫子，可謂至聖矣！"
}