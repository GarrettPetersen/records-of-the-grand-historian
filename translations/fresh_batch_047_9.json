{
  "s0416": "子貢出，顏回入見。",
  "s0417": "孔子曰：「回，《詩》云『匪兕匪虎，率彼曠野』。",
  "s0418": "吾道非邪？",
  "s0419": "吾何為於此？」",
  "s0420": "顏回曰：「夫子之道至大，故天下莫能容。",
  "s0421": "雖然，夫子推而行之，不容何病，不容然後見君子！",
  "s0422": "夫道之不修也，是吾醜也。",
  "s0423": "夫道既已大修而不用，是有國者之醜也。",
  "s0424": "不容何病，不容然後見君子！」",
  "s0425": "孔子欣然而笑曰：「有是哉顏氏之子！",
  "s0426": "使爾多財，吾為爾宰。」",
  "s0428": "於是使子貢至楚。",
  "s0429": "楚昭王興師迎孔子，然後得免。",
  "s0430": "昭王將以書社地七百里封孔子。",
  "s0431": "楚令尹子西曰：「王之使使諸侯有如子貢者乎？」",
  "s0432": "曰：「無有。」",
  "s0433": "「王之輔相有如顏回者乎？」",
  "s0434": "曰：「無有。」",
  "s0435": "「王之將率有如子路者乎？」",
  "s0436": "曰：「無有。」",
  "s0437": "「王之官尹有如宰予者乎？」",
  "s0438": "曰：「無有。」",
  "s0439": "「且楚之祖封於周，號為子男五十里。",
  "s0440": "今孔丘述三五之法，明周召之業，王若用之，則楚安得世世堂堂方數千里乎？",
  "s0441": "夫文王在豐，武王在鎬，百里之君卒王天下。",
  "s0442": "今孔丘得據土壤，賢弟子為佐，非楚之福也。」",
  "s0443": "昭王乃止。",
  "s0444": "其秋，楚昭王卒于城父。",
  "s0445": "楚狂接輿歌而過孔子曰：「鳳兮！",
  "s0446": "鳳兮！",
  "s0447": "何德之衰？",
  "s0448": "往者不可諫兮，來者猶可追也！",
  "s0449": "已而，已而！",
  "s0450": "今之從政者殆而！」",
  "s0451": "孔子下，欲與之言。",
  "s0452": "趨而去，弗得與之言。",
  "s0453": "於是孔子自楚反乎衛。",
  "s0454": "是歲也，孔子年六十三，而魯哀公六年也。",
  "s0455": "其明年，吳與魯會繒，徵百牢。",
  "s0456": "太宰嚭召季康子。",
  "s0457": "康子使子貢往，然後得已。",
  "s0458": "孔子曰：「魯衛之政，兄弟也。」",
  "s0459": "是時，衛君輒父不得立，在外，諸侯數以為讓。",
  "s0460": "而孔子弟子多仕於衛，衛君欲得孔子為政。",
  "s0461": "子路曰：「衛君待子而為政，子將奚先？」",
  "s0462": "孔子曰：「必也正名乎！」",
  "s0463": "子路曰：「有是哉，子之迂也！",
  "s0464": "何其正也？」",
  "s0465": "孔子曰：「野哉由也！",
  "s0466": "夫名不正則言不順，言不順則事不成，事不成則禮樂不興，禮樂不興則刑罰不中，刑罰不中則民無所錯手足矣。"
}