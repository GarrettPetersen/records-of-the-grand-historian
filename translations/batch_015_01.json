  "s0001": "太史公讀秦記，至犬戎敗幽王，周東徙洛邑，秦襄公始封為諸侯，作西畤用事上帝，僭端見矣。",
  "s0002": "《禮》曰：「天子祭天地，諸侯祭其域內名山大川。」",
  "s0003": "今秦雜戎翟之俗，先暴戾，後仁義，位在藩臣而臚於郊祀，君子懼焉。",
  "s0004": "及文公踰隴，攘夷狄，尊陳寶，營岐雍之閒，而穆公修政，東竟至河，則與齊桓、晉文中國侯伯侔矣。",
  "s0005": "是後陪臣執政，大夫世祿，六卿擅晉權，征伐會盟，威重於諸侯。",
  "s0006": "及田常殺簡公而相齊國，諸侯晏然弗討，海內爭於戰功矣。",
  "s0007": "三國終之卒分晉，田和亦滅齊而有之，六國之盛自此始。",
  "s0008": "務在彊兵并敵，謀詐用而從衡短長之說起。",
  "s0009": "矯稱蜂出，誓盟不信，雖置質剖符猶不能約束也。",
  "s0010": "秦始小國僻遠，諸夏賓之，比於戎翟，至獻公之後常雄諸侯。",
  "s0011": "論秦之德義不如魯衛之暴戾者，量秦之兵不如三晉之彊也，然卒并天下，非必險固便形勢利也，蓋若天所助焉。",
  "s0012": "或曰「東方物所始生，西方物之成孰」。",
  "s0013": "夫作事者必於東南，收功實者常於西北。",
  "s0014": "故禹興於西羌，湯起於亳，周之王也以豐鎬伐殷，秦之帝用雍州興，漢之興自蜀漢。",
  "s0015": "秦既得意，燒天下詩書，諸侯史記尤甚，為其有所刺譏也。",
  "s0016": "詩書所以復見者，多藏人家，而史記獨藏周室，以故滅。",
  "s0017": "惜哉，惜哉！",
  "s0018": "獨有秦記，又不載日月，其文略不具。",
  "s0019": "然戰國之權變亦有可頗采者，何必上古。",
  "s0020": "秦取天下多暴，然世異變，成功大。",
  "s0021": "傳曰「法後王」，何也？",
  "s0022": "以其近己而俗變相類，議卑而易行也。",
  "s0023": "學者牽於所聞，見秦在帝位日淺，不察其終始，因舉而笑之，不敢道，此與以耳食無異。",
  "s0024": "悲夫！",
  "s0025": "余於是因秦記，踵春秋之後，起周元王，表六國時事，訖二世，凡二百七十年，著諸所聞興壞之端。",
  "s0026": "後有君子，以覽觀焉。",
