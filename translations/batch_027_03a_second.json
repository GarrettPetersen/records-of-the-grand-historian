  "s0249": "迎角而戰者，不勝。",
  "s0250": "星色赤黃而沈，所居野大穰。",
  "s0251": "色青白而赤灰，所居野有憂。",
  "s0252": "歲星入月，其野有逐相；",
  "s0253": "與太白斗，其野有破軍。",
  "s0254": "歲星一曰攝提，曰重華，曰應星，曰紀星。",
  "s0255": "營室為清廟，歲星廟也。",
  "s0256": "察剛氣以處熒惑。",
  "s0257": "曰南方火，主夏，日丙、丁。",
  "s0258": "禮失，罰出熒惑，熒惑失行是也。",
  "s0259": "出則有兵，入則兵散。",
  "s0260": "以其捨命國。",
  "s0261": "（熒惑）熒惑為勃亂，殘賊、疾、喪、饑、兵。",
  "s0262": "反道二舍以上，居之，三月有殃，五月受兵，七月半亡地，九月太半亡地。",
  "s0263": "因與俱出入，國絕祀。",
  "s0264": "居之，殃還至，雖大當小；",
  "s0265": "久而至，當小反大。",
  "s0266": "其南為丈夫［喪］，北為女子喪。",
  "s0267": "若角動繞環之，及乍前乍後，左右，殃益大。",
  "s0268": "與他星斗，光相逮，為害；",
  "s0269": "不相逮，不害。",
  "s0270": "五星皆從而聚于一舍，其下國可以禮致天下。",
  "s0271": "法，出東行十六舍而止；",
  "s0272": "逆行二舍；",
  "s0273": "六旬，復東行，自所止數十舍，十月而入西方；",
  "s0274": "伏行五月，出東方。",
  "s0275": "其出西方曰「反明」，主命者惡之。",
  "s0276": "東行急，一日行一度半。",
  "s0277": "其行東、西、南、北疾也。",
  "s0278": "兵各聚其下；",
  "s0279": "用戰，順之勝，逆之敗。",
  "s0280": "熒惑從太白，軍憂；",
  "s0281": "離之，軍卻。",
  "s0282": "出太白陰，有分軍；",
  "s0283": "行其陽，有偏將戰。",
  "s0284": "當其行，太白逮之，破軍殺將。",
  "s0285": "其入守犯太微、軒轅、營室，主命惡之。",
  "s0286": "心為明堂，熒惑廟也。",
  "s0287": "謹候此。",
  "s0288": "歷斗之會以定填星之位。",
  "s0289": "曰中央土，主季夏，日戊、己，黃帝，主德，女主象也。",
  "s0290": "歲填一宿，其所居國吉。",
  "s0291": "未當居而居，若已去而復還，還居之，其國得土，不乃得女。",
  "s0292": "若當居而不居，既已居之，又西東去，其國失土，不乃失女，不可舉事用兵。",
  "s0293": "其居久，其國福厚；",
  "s0294": "易，福薄。",
  "s0295": "其一名曰地侯，主歲。",
  "s0296": "歲行十（二）［三］度百十二分度之五，日行二十八分度之一，二十八歲周天。",
  "s0297": "其所居，五星皆從而聚于一舍，其下之國，可［以］重致天下。",
  "s0298": "禮、德、義、殺、刑盡失，而填星乃為之動搖。",
