  "s0106": "范蠡乃鼓進兵，曰：「王已屬政於執事，使者去，不者且得罪。」",
  "s0107": "吳使者泣而去。",
  "s0108": "句踐憐之，乃使人謂吳王曰：「吾置王甬東，君百家。」",
  "s0109": "吳王謝曰：「吾老矣，不能事君王！」",
  "s0110": "遂自殺。",
  "s0111": "乃蔽其面，曰：「吾無面以見子胥也！」",
  "s0112": "越王乃葬吳王而誅太宰嚭。",
  "s0113": "句踐已平吳，乃以兵北渡淮，與齊、晉諸侯會於徐州，致貢於周。",
  "s0114": "周元王使人賜句踐胙，命為伯。",
  "s0115": "句踐已去，渡淮南，以淮上地與楚，歸吳所侵宋地於宋，與魯泗東方百里。",
  "s0116": "當是時，越兵橫行於江、淮東，諸侯畢賀，號稱霸王。",
  "s0117": "范蠡遂去，自齊遺大夫種書曰：「蜚鳥盡，良弓藏；",
  "s0118": "狡兔死，走狗烹。",
  "s0119": "越王為人長頸鳥喙，可與共患難，不可與共樂。",
  "s0120": "子何不去？」",
  "s0121": "種見書，稱病不朝。",
  "s0122": "人或讒種且作亂，越王乃賜種劍曰：「子教寡人伐吳七術，寡人用其三而敗吳，其四在子，子為我從先王試之。」",
  "s0123": "種遂自殺。",
  "s0124": "句踐卒，子王鼫與立。",
  "s0125": "王鼫與卒，子王不壽立。",
  "s0126": "王不壽卒，子王翁立。",
  "s0127": "王翁卒，子王翳立。",
  "s0128": "王翳卒，子王之侯立。",
  "s0129": "王之侯卒，子王無彊立。",
  "s0130": "王無彊時，越興師北伐齊，西伐楚，與中國爭彊。",
  "s0131": "當楚威王之時，越北伐齊，齊威王使人說越王曰：「越不伐楚，大不王，小不伯。",
  "s0132": "圖越之所為不伐楚者，為不得晉也。",
  "s0133": "韓、魏固不攻楚。",
  "s0134": "韓之攻楚，覆其軍，殺其將，則葉、陽翟危；",
  "s0135": "魏亦覆其軍，殺其將，則陳、上蔡不安。",
  "s0136": "故二晉之事越也，不至於覆軍殺將，馬汗之力不效。",
  "s0137": "所重於得晉者何也？」",
  "s0138": "越王曰：「所求於晉者，不至頓刃接兵，而況于攻城圍邑乎？",
  "s0139": "願魏以聚大梁之下，願齊之試兵南陽莒地，以聚常、郯之境，則方城之外不南，淮、泗之閒不東，商、於、析、酈、宗胡之地，夏路以左，不足以備秦，江南、泗上不足以待越矣。",
  "s0140": "則齊、秦、韓、魏得志於楚也，是二晉不戰分地，不耕而穫之。",
  "s0141": "不此之為，而頓刃於河山之閒以為齊秦用，所待者如此其失計，柰何其以此王也！」",
  "s0142": "齊使者曰：「幸也越之不亡也！",
  "s0143": "吾不貴其用智之如目，見豪毛而不見其睫也。",
  "s0144": "今王知晉之失計，而不自知越之過，是目論也。",
  "s0145": "王所待於晉者，非有馬汗之力也，又非可與合軍連和也，將待之以分楚眾也。",
  "s0146": "今楚眾已分，何待於晉？」",
  "s0147": "越王曰：「柰何？」",
  "s0148": "曰：「楚三大夫張九軍，北圍曲沃、於中，以至無假之關者三千七百里，景翠之軍北聚魯、齊、南陽，分有大此者乎？",
  "s0149": "且王之所求者，鬬晉楚也；",
  "s0150": "晉楚不鬬，越兵不起，是知二五而不知十也。",
  "s0151": "此時不攻楚，臣以是知越大不王，小不伯。",
  "s0152": "復讎、龐、長沙，楚之粟也；",
  "s0153": "竟澤陵，楚之材也。",
  "s0154": "越窺兵通無假之關，此四邑者不上貢事於郢矣。",
  "s0155": "臣聞之，圖王不王，其敝可以伯。",
  "s0156": "然而不伯者，王道失也。",
  "s0157": "故願大王之轉攻楚也。」",
  "s0159": "於是越遂釋齊而伐楚。",
  "s0160": "楚威王興兵而伐之，大敗越，殺王無彊，盡取笔吳地至浙江，北破齊於徐州。",
  "s0161": "而越以此散，諸族子爭立，或為王，或為君，濱於江南海上，服朝於楚。",
  "s0162": "後七世，至閩君搖，佐諸侯平秦。",
  "s0163": "漢高帝復以搖為越王，以奉越後。",
  "s0164": "東越，閩君，皆其後也。",
  "s0165": "范蠡事越王句踐，既苦身力，與句踐深謀二十餘年，竟滅吳，報會稽之恥，北渡兵於淮以臨齊、晉，號令中國，以尊周室，句踐以霸，而范蠡稱上將軍。",
  "s0166": "還反國，范蠡以為大名之下，難以久居，且句踐為人可與同患，難與處安，為書辭句踐曰：「臣聞主憂臣勞，主辱臣死。",
  "s0167": "昔者君王辱於會稽，所以不死，為此事也。",
  "s0168": "今既以雪恥，臣請從會稽之誅。」",
  "s0169": "句踐曰：「孤將與子分國而有之。",
  "s0170": "不然，將加誅于子。」",
  "s0171": "范蠡曰：「君行令，臣行意。」",
  "s0172": "乃裝其輕寶珠玉，自與其私徒屬乘舟浮海以行，終不反。",
  "s0173": "於是句踐表會稽山以為范蠡奉邑。",
  "s0174": "范蠡浮海出齊，變姓名，自謂鴟夷子皮，耕于海畔，苦身戮力，父子治產。",
  "s0175": "居無幾何，致產數十萬。",
  "s0176": "齊人聞其賢，以為相。",
  "s0177": "范蠡喟然嘆曰：「居家則致千金，居官則至卿相，此布衣之極也。",
  "s0178": "久受尊名，不祥。」",
  "s0179": "乃歸相印，盡散其財，以分與知友鄉黨，而懷其重寶，閒行以去，止于陶，以為此天下之中，交易有無之路通，為生可以致富矣。",
  "s0180": "於是自謂陶朱公。",
  "s0181": "復約要父子耕畜，廢居，候時轉物，逐什一之利。",
  "s0182": "居無何，則致貲累巨萬。",
  "s0183": "天下稱陶朱公。",
  "s0184": "朱公居陶，生少子。",
  "s0185": "少子及壯，而朱公中男殺人，囚於楚。",
  "s0186": "朱公曰：「殺人而死，職也。",
  "s0187": "然吾聞千金之子不死於市。」",
  "s0188": "告其少子往視之。",
  "s0189": "乃裝黃金千溢，置褐器中，載以一牛車。",
  "s0190": "且遣其少子，朱公長男固請欲行，朱公不聽。",
  "s0191": "長男曰：「家有長子曰家督，今弟有罪，大人不遣，乃遺少弟，是吾不肖。」",
  "s0192": "欲自殺。",
  "s0193": "其母為言曰：「今遣少子，未必能生中子也，而先空亡長男，柰何？」",
  "s0194": "朱公不得已而遣長子，為一封書遺故所善莊生。",
  "s0195": "曰：「至則進千金于莊生所，聽其所為，慎無與爭事。」",
  "s0196": "長男既行，亦自私齎數百金。",
  "s0197": "至楚，莊生家負郭，披藜藋到門，居甚貧。",
  "s0198": "然長男發書進千金，如其父言。",
  "s0199": "莊生曰：「可疾去矣，慎毋留！",
  "s0200": "即弟出，勿問所以然。」",
  "s0201": "長男既去，不過莊生而私留，以其私齎獻遺楚國貴人用事者。",
  "s0202": "莊生雖居窮閻，然以廉直聞於國，自楚王以下皆師尊之。",
  "s0203": "及朱公進金，非有意受也，欲以成事後復歸之以為信耳。",
  "s0204": "故金至，謂其婦曰：「此朱公之金。",
  "s0205": "有如病不宿誡，後復歸，勿動。」",
  "s0206": "而朱公長男不知其意，以為殊無短長也。",
  "s0207": "莊生閒時入見楚王，言「某星宿某，此則害於楚」。",
  "s0208": "楚王素信莊生，曰：「今為柰何？」",
  "s0209": "莊生曰：「獨以德為可以除之。」",
  "s0210": "楚王曰：「生休矣，寡人將行之。」",
  "s0211": "王乃使使者封三錢之府。",
  "s0212": "楚貴人驚告朱公長男曰：「王且赦。」",
  "s0213": "曰：「何以也？」",
  "s0214": "曰：「每王且赦，常封三錢之府。",
  "s0215": "昨暮王使使封之。」",
  "s0216": "朱公長男以為赦，弟固當出也，重千金虛棄莊生，無所為也，乃復見莊生。",
  "s0217": "莊生驚曰：「若不去邪？」",
  "s0218": "長男曰：「固未也。",
  "s0219": "初為事弟，弟今議自赦，故辭生去。」",
  "s0220": "莊生知其意欲復得其金，曰：「若自入室取金。」",
  "s0221": "長男即自入室取金持去，獨自歡幸。",
  "s0222": "莊生羞為兒子所賣，乃入見楚王曰：「臣前言某星事，王言欲以修德報之。",
  "s0223": "今臣出，道路皆言陶之富人朱公之子殺人囚楚，其家多持金錢賂王左右，故王非能恤楚國而赦，乃以朱公子故也。」",
  "s0224": "楚王大怒曰：「寡人雖不德耳，柰何以朱公之子故而施惠乎！」",
  "s0225": "令論殺朱公子，明日遂下赦令。",
  "s0226": "朱公長男竟持其弟喪歸。",
  "s0227": "至，其母及邑人盡哀之，唯朱公獨笑，曰：「吾固知必殺其弟也！",
  "s0228": "彼非不愛其弟，顧有所不能忍者也。",
  "s0229": "是少與我俱，見苦，為生難，故重棄財。",
  "s0230": "至如少弟者，生而見我富，乘堅驅良逐狡兔，豈知財所從來，故輕棄之，非所惜吝。",
  "s0231": "前日吾所為欲遣少子，固為其能棄財故也。",
  "s0232": "而長者不能，故卒以殺其弟，事之理也，無足悲者。",
  "s0233": "吾日夜固以望其喪之來也。」",
  "s0235": "故范蠡三徙，成名於天下，非茍去而已，所止必成名。",
  "s0236": "卒老死于陶，故世傳曰陶朱公。",
  "s0237": "太史公曰：禹之功大矣，漸九川，定九州，至于今諸夏艾安。",
  "s0238": "及苗裔句踐，苦身焦思，終滅彊吳，北觀兵中國，以尊周室，號稱霸王。",
  "s0239": "句踐可不謂賢哉！",
  "s0240": "蓋有禹之遺烈焉。",
  "s0241": "范蠡三遷皆有榮名，名垂後世。",
  "s0242": "臣主若此，欲毋顯得乎！"
}