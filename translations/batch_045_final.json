{
  "s0102": "已有伐形，因發兵言救韓，此必陳軫之謀也。",
  "s0103": "且王已使人報於秦矣，今不行，是欺秦也。",
  "s0104": "夫輕欺彊秦而信楚之謀臣，恐王必悔之。」",
  "s0105": "韓王不聽，遂絕於秦。",
  "s0106": "秦因大怒，益甲伐韓，大戰，楚救不至韓。",
  "s0107": "十九年，大破我岸門。",
  "s0108": "太子倉質於秦以和。",
  "s0109": "二十一年，與秦共攻楚，敗楚將屈丐，斬首八萬於丹陽。",
  "s0110": "是歲，宣惠王卒，太子倉立，是為襄王。",
  "s0111": "襄王四年，與秦武王會臨晉。",
  "s0112": "其秋，秦使甘茂攻我宜陽。",
  "s0113": "五年，秦拔我宜陽，斬首六萬。",
  "s0114": "秦武王卒。",
  "s0115": "六年，秦復與我武遂。",
  "s0116": "九年，秦復取我武遂。",
  "s0117": "十年，太子嬰朝秦而歸。",
  "s0118": "十一年，秦伐我，取穰。",
  "s0119": "與秦伐楚，敗楚將唐眛。",
  "s0120": "十二年，太子嬰死。",
  "s0121": "公子咎、公子蟣蝨爭為太子。",
  "s0122": "時蟣蝨質於楚。",
  "s0123": "蘇代謂韓咎曰：「蟣蝨亡在楚，楚王欲內之甚。",
  "s0124": "今楚兵十餘萬在方城之外，公何不令楚王筑萬室之都雍氏之旁，韓必起兵以救之，公必將矣。",
  "s0125": "公因以韓楚之兵奉蟣蝨而內之，其聽公必矣，必以楚韓封公也。」",
  "s0126": "韓咎從其計。",
  "s0127": "楚圍雍氏，韓求救於秦。",
  "s0128": "秦未為發，使公孫昧入韓。",
  "s0129": "公仲曰：「子以秦為且救韓乎？」",
  "s0130": "對曰：「秦王之言曰『請道南鄭、藍田，出兵於楚以待公』，殆不合矣。」",
  "s0131": "公仲曰：「子以為果乎？」",
  "s0132": "對曰：「秦王必祖張儀之故智。",
  "s0133": "楚威王攻梁也，張儀謂秦王曰：『與楚攻魏，魏折而入於楚，韓固其與國也，是秦孤也。",
  "s0134": "不如出兵以到之，魏楚大戰，秦取西河之外以歸。』",
  "s0135": "今其狀陽言與韓，其實陰善楚。",
  "s0136": "公待秦而到，必輕與楚戰。",
  "s0137": "楚陰得秦之不用也，必易與公相支也。",
  "s0138": "公戰而勝楚，遂與公乘楚，施三川而歸。",
  "s0139": "公戰不勝楚，楚塞三川守之，公不能救也。",
  "s0140": "竊為公患之。",
  "s0141": "司馬庚三反於郢，甘茂與昭魚遇於商於，其言收璽，實類有約也。」",
  "s0142": "公仲恐，曰：「然則柰何？」",
  "s0143": "曰：「公必先韓而後秦，先身而後張儀。",
  "s0144": "公不如亟以國合於齊楚，齊楚必委國於公。",
  "s0145": "公之所惡者張儀也，其實猶不無秦也。」",
  "s0146": "於是楚解雍氏圍。",
  "s0147": "蘇代又謂秦太后弟羋戎曰：「公叔伯嬰恐秦楚之內蟣蝨也，公何不為韓求質子於楚？",
  "s0148": "楚王聽入質子於韓，則公叔伯嬰知秦楚之不以蟣蝨為事，必以韓合於秦楚。",
  "s0149": "秦楚挾韓以窘魏，魏氏不敢合於齊，是齊孤也。",
  "s0150": "公又為秦求質子於楚，楚不聽，怨結於韓。",
  "s0151": "韓挾齊魏以圍楚，楚必重公。",
  "s0152": "公挾秦楚之重以積德於韓，公叔伯嬰必以國待公。」",
  "s0153": "於是蟣蝨竟不得歸韓。",
  "s0154": "韓立咎為太子。",
  "s0155": "齊、魏王來。",
  "s0156": "十四年，與齊、魏王共擊秦，至函谷而軍焉。",
  "s0157": "十六年，秦與我河外及武遂。",
  "s0158": "襄王卒，太子咎立，是為釐王。",
  "s0159": "釐王三年，使公孫喜率周、魏攻秦。",
  "s0160": "秦敗我二十四萬，虜喜伊闕。",
  "s0161": "五年，秦拔我宛。",
  "s0162": "六年，與秦武遂地二百里。",
  "s0163": "十年，秦敗我師于夏山。",
  "s0164": "十二年，與秦昭王會西周而佐秦攻齊。",
  "s0165": "齊敗，湣王出亡。",
  "s0166": "十四年，與秦會兩周閒。",
  "s0167": "二十一年，使暴捐救魏，為秦所敗，捐走開封。",
  "s0168": "二十三年，趙、魏攻我華陽。",
  "s0169": "韓告急於秦，秦不救。",
  "s0170": "韓相國謂陳筮曰：「事急，願公雖病，為一宿之行。」",
  "s0171": "陳筮見穰侯。",
  "s0172": "穰侯曰：「事急乎？",
  "s0173": "故使公來。」",
  "s0174": "陳筮曰：「未急也。」",
  "s0175": "穰侯怒曰：「是可以為公之主使乎？",
  "s0176": "夫冠蓋相望，告敝邑甚急，公來言未急，何也？」",
  "s0177": "陳筮曰：「彼韓急則將變而佗從，以未急，故復來耳。」",
  "s0178": "穰侯曰：「公無見王，請今發兵救韓。」",
  "s0179": "八日而至，敗趙、魏於華陽之下。",
  "s0180": "是歲，釐王卒，子桓惠王立。",
  "s0181": "桓惠王元年，伐燕。",
  "s0182": "九年，秦拔我陘，城汾旁。",
  "s0183": "十年，秦擊我於太行，我上黨郡守以上黨郡降趙。",
  "s0184": "十四年，秦拔趙上黨，殺馬服子卒四十餘萬於長平。",
  "s0185": "十七年，秦拔我陽城、負黍。",
  "s0186": "二十二年，秦昭王卒。",
  "s0187": "二十四年，秦拔我城皋、滎陽。",
  "s0188": "二十六年，秦悉拔我上黨。",
  "s0189": "二十九年，秦拔我十三城。",
  "s0190": "三十四年，桓惠王卒，子王安立。",
  "s0191": "王安五年，秦攻韓，韓急，使韓非使秦，秦留非，因殺之。",
  "s0192": "九年，秦虜王安，盡入其地，為潁州郡。",
  "s0193": "韓遂亡。",
  "s0194": "太史公曰：韓厥之感晉景公，紹趙孤之子武，以成程嬰、公孫杵臼之義，此天下之陰德也。",
  "s0195": "韓氏之功，於晉未睹其大者也。",
  "s0196": "然與趙、魏終為諸侯十餘世，宜乎哉！"
}