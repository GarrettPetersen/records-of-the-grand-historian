  "s0101": "滅夔，夔不祀祝融、鬻熊故也。",
  "s0102": "夏，伐宋，宋告急於晉，晉救宋，成王罷歸。",
  "s0103": "將軍子玉請戰，成王曰：「重耳亡居外久，卒得反國，天之所開，不可當。」",
  "s0104": "子玉固請，乃與之少師而去。",
  "s0105": "晉果敗子玉於城濮。",
  "s0106": "成王怒，誅子玉。",
  "s0107": "四十六年，初，成王將以商臣為太子，語令尹子上。",
  "s0108": "子上曰：「君之齒未也，而又多內寵，絀乃亂也。",
  "s0109": "楚國之舉常在少者。",
  "s0110": "且商臣蜂目而豺聲，忍人也，不可立也。」",
  "s0111": "王不聽，立之。",
  "s0112": "後又欲立子職而絀太子商臣。",
  "s0113": "商臣聞而未審也，告其傅潘崇曰：「何以得其實？」",
  "s0114": "崇曰：「饗王之寵姬江羋而勿敬也。」",
  "s0115": "商臣從之。",
  "s0116": "江羋怒曰：「宜乎王之欲殺若而立職也。」",
  "s0117": "商臣告潘崇曰：「信矣。」",
  "s0118": "崇曰：「能事之乎？」",
  "s0119": "曰：「不能。」",
  "s0120": "「能亡去乎？」",
  "s0121": "曰：「不能。」",
  "s0122": "「能行大事乎？」",
  "s0123": "曰：「能。」",
  "s0124": "冬十月，商臣以宮衛兵圍成王。",
  "s0125": "成王請食熊蹯而死，不聽。",
  "s0126": "丁未，成王自絞殺。",
  "s0127": "商臣代立，是為穆王。",
  "s0128": "穆王立，以其太子宮予潘崇，使為太師，掌國事。",
  "s0129": "穆王三年，滅江。",
  "s0130": "四年，滅六、蓼。",
  "s0131": "六、蓼，皋陶之後。",
  "s0132": "八年，伐陳。",
  "s0133": "十二年，卒。",
  "s0134": "子莊王侶立。",
  "s0135": "莊王即位三年，不出號令，日夜為樂，令國中曰：「有敢諫者死無赦！」",
  "s0136": "伍舉入諫。",
  "s0137": "莊王左抱鄭姬，右抱越女，坐鐘鼓之閒。",
  "s0138": "伍舉曰：「願有進隱。」",
  "s0139": "曰：「有鳥在於阜，三年不蜚不鳴，是何鳥也？」",
  "s0140": "莊王曰：「三年不蜚，蜚將沖天；",
  "s0141": "三年不鳴，鳴將驚人。",
  "s0142": "舉退矣，吾知之矣。」",
  "s0143": "居數月，淫益甚。",
  "s0144": "大夫蘇從乃入諫。",
  "s0145": "王曰：「若不聞令乎？」",
  "s0146": "對曰：「殺身以明君，臣之願也。」",
  "s0147": "於是乃罷淫樂，聽政，所誅者數百人，所進者數百人，任伍舉、蘇從以政，國人大說。",
  "s0148": "是歲滅庸。",
  "s0149": "六年，伐宋，獲五百乘。",
  "s0150": "八年，伐陸渾戎，遂至洛，觀兵於周郊。",
  "s0151": "周定王使王孫滿勞楚王。",
  "s0152": "楚王問鼎小大輕重，對曰：「在德不在鼎。」",
  "s0153": "莊王曰：「子無阻九鼎！",
  "s0154": "楚國折鉤之喙，足以為九鼎。」",
  "s0155": "王孫滿曰：「嗚呼！",
  "s0156": "君王其忘之乎？",
  "s0157": "昔虞夏之盛，遠方皆至，貢金九牧，鑄鼎象物，百物而為之備，使民知神姦。",
  "s0158": "桀有亂德，鼎遷於殷，載祀六百。",
  "s0159": "殷紂暴虐，鼎遷於周。",
  "s0160": "德之休明，雖小必重；",
  "s0161": "其姦回昏亂，雖大必輕。",
  "s0162": "昔成王定鼎于郟鄏，卜世三十，卜年七百，天所命也。",
  "s0163": "周德雖衰，天命未改。",
  "s0164": "鼎之輕重，未可問也。」",
  "s0165": "楚王乃歸。",
  "s0166": "九年，相若敖氏。",
  "s0167": "人或讒之王，恐誅，反攻王，王擊滅若敖氏之族。",
  "s0168": "十三年，滅舒。",
  "s0169": "十六年，伐陳，殺夏徵舒。",
  "s0170": "徵舒弒其君，故誅之也。",
  "s0171": "已破陳，即縣之。",
  "s0172": "群臣皆賀，申叔時使齊來，不賀。",
  "s0173": "王問，對曰：「鄙語曰，牽牛徑人田，田主取其牛。",
  "s0174": "徑者則不直矣，取之牛不亦甚乎？",
  "s0175": "且王以陳之亂而率諸侯伐之，以義伐之而貪其縣，亦何以復令於天下！」",
  "s0176": "莊王乃復國陳後。",
  "s0177": "十七年春，楚莊王圍鄭，三月克之。",
  "s0178": "入自皇門，鄭伯肉袒牽羊以逆，曰：「孤不天，不能事君，君用懷怒，以及敝邑，孤之罪也。",
  "s0179": "敢不惟命是聽！",
  "s0180": "賓之南海，若以臣妾賜諸侯，亦惟命是聽。",
  "s0181": "若君不忘厲、宣、桓、武，不絕其社稷，使改事君，孤之願也，非所敢望也。",
  "s0182": "敢布腹心。」",
  "s0183": "楚群臣曰：「王勿許。」",
  "s0184": "莊王曰：「其君能下人，必能信用其民，庸可絕乎！」",
  "s0185": "莊王自手旗，左右麾軍，引兵去三十里而舍，遂許之平。",
  "s0186": "潘尪入盟，子良出質。",
  "s0187": "夏六月，晉救鄭，與楚戰，大敗晉師河上，遂至衡雍而歸。",
  "s0188": "二十年，圍宋，以殺楚使也。",
  "s0189": "圍宋五月，城中食盡，易子而食，析骨而炊。",
  "s0190": "宋華元出告以情。",
  "s0191": "莊王曰：「君子哉！」",
  "s0192": "遂罷兵去。",
  "s0193": "二十三年，莊王卒，子共王審立。",
  "s0194": "共王十六年，晉伐鄭。",
  "s0195": "鄭告急，共王救鄭。",
  "s0196": "與晉兵戰鄢陵，晉敗楚，射中共王目。",
  "s0197": "共王召將軍子反。",
  "s0198": "子反嗜酒，從者豎陽穀進酒醉。",
  "s0199": "王怒，射殺子反，遂罷兵歸。",
  "s0200": "三十一年，共王卒，子康王招立。",
