{
  "s0053": "桓叔欲入晉，晉人發兵攻桓叔。",
  "s0054": "桓叔敗，還歸曲沃。",
  "s0055": "晉人共立昭侯子平為君，是為孝侯。",
  "s0056": "誅潘父。",
  "s0057": "孝侯八年，曲沃桓叔卒，子胛桓叔，是為曲沃莊伯。",
  "s0058": "孝侯十五年，曲沃莊伯弒其君晉孝侯于翼。",
  "s0059": "晉人攻曲沃莊伯，莊伯復入曲沃。",
  "s0060": "晉人復立孝侯子郄為君，是為鄂侯。",
  "s0061": "鄂侯六年卒。",
  "s0062": "曲沃莊伯聞晉鄂侯卒，乃興兵伐晉。",
  "s0063": "周平王使虢公將兵伐曲沃莊伯，莊伯走保曲沃。",
  "s0064": "晉人共立鄂侯子光，是為哀侯。",
  "s0065": "哀侯二年曲沃莊伯卒，子稱代莊伯立，是為曲沃武公。",
  "s0066": "哀侯六年，魯弒其君隱公。",
  "s0067": "哀侯八年，晉侵陘廷。",
  "s0068": "陘廷與曲沃武公謀，九年，伐晉于汾旁，虜哀侯。",
  "s0069": "晉人乃立哀侯子小子為君，是為小子侯。",
  "s0070": "小子元年，曲沃武公使韓萬殺所虜晉哀侯。",
  "s0071": "曲沃益彊，晉無如之何。",
  "s0072": "晉小子之四年，曲沃武公誘召晉小子殺之。",
  "s0073": "周桓王使虢仲伐曲沃武公，武公入于曲沃，乃立晉哀侯弟緡為晉侯。",
  "s0074": "晉侯緡四年，宋執鄭祭仲而立突為鄭君。",
  "s0075": "晉侯十九年，齊人管至父弒其君襄公。",
  "s0076": "晉侯二十八年，齊桓公始霸。",
  "s0077": "曲沃武公伐晉侯緡，滅之，盡以其寶器賂獻于周釐王。",
  "s0078": "釐王命曲沃武公為晉君，列為諸侯，於是盡併晉地而有之。",
  "s0079": "曲沃武公已即位三十七年矣，更號曰晉武公。",
  "s0080": "晉武公始都晉國，前即位曲沃，通年三十八年。",
  "s0081": "武公稱者，先晉穆侯曾孫也，曲沃桓叔孫也。",
  "s0082": "桓叔者，始封曲沃。",
  "s0083": "武公，莊伯子也。",
  "s0084": "自桓叔初封曲沃以至武公滅晉也，凡六十七歲，而卒代晉為諸侯。",
  "s0085": "武公代晉二歲，卒。",
  "s0086": "與曲沃通年，即位凡三十九年而卒。",
  "s0087": "子獻公詭諸立。",
  "s0088": "獻公元年，周惠王弟穨攻惠王，惠王出奔，居鄭之櫟邑。",
  "s0089": "五年，伐驪戎，得驪姬、驪姬弟，俱愛幸之。",
  "s0090": "八年，士蒍說公曰：「故晉之群公子多，不誅，亂且起。」",
  "s0091": "乃使盡殺諸公子，而城聚都之，命曰絳，始都絳。",
  "s0092": "九年，晉群公子既亡奔虢，虢以其故再伐晉，弗克。",
  "s0093": "十年，晉欲伐虢，士蒍曰：「且待其亂。」",
  "s0095": "十二年，驪姬生奚齊。",
  "s0096": "獻公有意廢太子，乃曰：「曲沃吾先祖宗廟所在，而蒲邊秦，屈邊翟，不使諸子居之，我懼焉。」",
  "s0097": "於是使太子申生居曲沃，公子重耳居蒲，公子夷吾居屈。",
  "s0098": "獻公與驪姬子奚齊居絳。",
  "s0099": "晉國以此知太子不立也。",
  "s0100": "太子申生，其母齊桓公女也，曰齊姜，早死。",
  "s0101": "申生同母女弟為秦穆公夫人。",
  "s0102": "重耳母，翟之狐氏女也。",
  "s0103": "夷吾母，重耳母女弟也。",
  "s0104": "獻公子八人，而太子申生、重耳、夷吾皆有賢行。",
  "s0105": "及得驪姬，乃遠此三子。",
  "s0106": "十六年，晉獻公作二軍。",
  "s0107": "公將上軍，太子申生將下軍，趙夙御戎，畢萬為右，伐滅霍，滅魏，滅耿。",
  "s0108": "還，為太子城曲沃，賜趙夙耿，賜畢萬魏，以為大夫。",
  "s0109": "士蒍曰：「太子不得立矣。",
  "s0110": "分之都城，而位以卿，先為之極，又安得立！",
  "s0111": "不如逃之，無使罪至。",
  "s0112": "為吳太伯，不亦可乎，猶有令名。」",
  "s0113": "太子不從。",
  "s0114": "卜偃曰：「畢萬之後必大。",
  "s0115": "萬，盈數也；",
  "s0116": "魏，大名也。",
  "s0117": "以是始賞，天開之矣。",
  "s0118": "天子曰兆民，諸侯曰萬民，今命之大，以從盈數，其必有眾。」",
  "s0119": "初，畢萬卜仕於晉國，遇屯之比。",
  "s0120": "辛廖占之曰：「吉。",
  "s0121": "屯固比入，吉孰大焉。",
  "s0122": "其後必蕃昌。」",
  "s0124": "十七年，晉侯使太子申生伐東山。",
  "s0125": "裏克諫獻公曰：「太子奉冢祀社稷之粢盛，以朝夕視君膳者也，故曰冢子。",
  "s0126": "君行則守，有守則從，從曰撫軍，守曰監國，古之制也。",
  "s0127": "夫率師，專行謀也；",
  "s0128": "誓軍旅，君與國政之所圖也：非太子之事也。",
  "s0129": "師在制命而已，稟命則不威，專命則不孝，故君之嗣適不可以帥師。",
  "s0130": "君失其官，率師不威，將安用之？」",
  "s0131": "公曰：「寡人有子，未知其太子誰立。」",
  "s0132": "裏克不對而退，見太子。",
  "s0133": "太子曰：「吾其廢乎？」",
  "s0134": "裏克曰：「太子勉之！",
  "s0135": "教以軍旅，不共是懼，何故廢乎？",
  "s0136": "且子懼不孝，毋懼不得立。",
  "s0137": "修己而不責人，則免於難。」",
  "s0138": "太子帥師，公衣之偏衣，佩之金玦。",
  "s0139": "裏克謝病，不從太子。",
  "s0140": "太子遂伐東山。",
  "s0141": "十九年，獻公曰：「始吾先君莊伯、武公之誅晉亂，而虢常助晉伐我，又匿晉亡公子，果為亂。",
  "s0142": "弗誅，後遺子孫憂。」",
  "s0143": "乃使荀息以屈產之乘假道於虞。",
  "s0144": "虞假道，遂伐虢，取其下陽以歸。",
  "s0145": "獻公私謂驪姬曰：「吾欲廢太子，以奚齊代之。」",
  "s0146": "驪姬泣曰：「太子之立，諸侯皆已知之，而數將兵，百姓附之，柰何以賤妾之故廢適立庶？",
  "s0147": "君必行之，妾自殺也。」",
  "s0148": "驪姬詳譽太子，而陰令人譖惡太子，而欲立其子。",
  "s0149": "二十一年，驪姬謂太子曰：「君夢見齊姜，太子速祭曲沃，歸釐於君。」",
  "s0150": "太子於是祭其母齊姜於曲沃，上其薦胙於獻公。",
  "s0151": "獻公時出獵，置胙於宮中。",
  "s0152": "驪姬使人置毒藥胙中。",
  "s0153": "居二日，獻公從獵來還，宰人上胙獻公，獻公欲饗之。",
  "s0154": "驪姬從旁止之，曰：「胙所從來遠，宜試之。」",
  "s0155": "祭地，地墳；",
  "s0156": "與犬，犬死；",
  "s0157": "與小臣，小臣死。",
  "s0158": "驪姬泣曰：「太子何忍也！",
  "s0159": "其父而欲弒代之，況他人乎？",
  "s0160": "且君老矣，旦暮之人，曾不能待而欲弒之！」",
  "s0161": "謂獻公曰：「太子所以然者，不過以妾及奚齊之故。",
  "s0162": "妾願子母辟之他國，若早自殺，毋徒使母子為太子所魚肉也。",
  "s0163": "始君欲廢之，妾猶恨之；",
  "s0164": "至於今，妾殊自失於此。」",
  "s0165": "太子聞之，奔新城。",
  "s0166": "獻公怒，乃誅其傅杜原款。",
  "s0167": "或謂太子曰：「為此藥者乃驪姬也，太子何不自辭明之？」",
  "s0168": "太子曰：「吾君老矣，非驪姬，寢不安，食不甘。",
  "s0169": "即辭之，君且怒之。",
  "s0170": "不可。」",
  "s0171": "或謂太子曰：「可奔他國。」",
  "s0172": "太子曰：「被此惡名以出，人誰內我？",
  "s0173": "我自殺耳。」",
  "s0174": "十二月戊申，申生自殺於新城。",
  "s0175": "此時重耳、夷吾來朝。",
  "s0176": "人或告驪姬曰：「二公子怨驪姬譖殺太子。」",
  "s0177": "驪姬恐，因譖二公子：「申生之藥胙，二公子知之。」",
  "s0178": "二子聞之，恐，重耳走蒲，夷吾走屈，保其城，自備守。",
  "s0179": "初，獻公使士蒍為二公子筑蒲、屈城，弗就。",
  "s0180": "夷吾以告公，公怒士蒍。",
  "s0181": "士蒍謝曰：「邊城少寇，安用之？」",
  "s0182": "退而歌曰：「狐裘蒙茸，一國三公，吾誰適從！」",
  "s0183": "卒就城。",
  "s0184": "及申生死，二子亦歸保其城。",
  "s0185": "二十二年，獻公怒二子不辭而去，果有謀矣，乃使兵伐蒲。",
  "s0186": "蒲人之宦者勃鞮命重耳促自殺。",
  "s0187": "重耳踰垣，宦者追斬其衣袪。",
  "s0188": "重耳遂奔翟。",
  "s0189": "使人伐屈，屈城守，不可下。",
  "s0190": "是歲也，晉復假道於虞以伐虢。",
  "s0191": "虞之大夫宮之奇諫虞君曰：「晉不可假道也，是且滅虞。」",
  "s0192": "虞君曰：「晉我同姓，不宜伐我。」",
  "s0193": "宮之奇曰：「太伯、虞仲，太王之子也，太伯亡去，是以不嗣。",
  "s0194": "虢仲、虢叔，王季之子也，為文王卿士，其記勳在王室，藏於盟府。",
  "s0195": "將虢是滅，何愛于虞？",
  "s0196": "且虞之親能親於桓、莊之族乎？",
  "s0197": "桓、莊之族何罪，盡滅之。",
  "s0198": "虞之與虢，脣之與齒，脣亡則齒寒。」",
  "s0199": "虞公不聽，遂許晉。",
  "s0200": "宮之奇以其族去虞。",
  "s0201": "其冬，晉滅虢，虢公丑奔周。",
  "s0202": "還，襲滅虞，虜虞公及其大夫井伯百里奚以媵秦穆姬，而修虞祀。",
  "s0203": "荀息牽曩所遺虞屈產之乘馬奉之獻公，獻公笑曰：「馬則吾馬，齒亦老矣！」",
  "s0205": "二十三年，獻公遂發賈華等伐屈，屈潰。",
  "s0206": "夷吾將奔翟。",
  "s0207": "冀芮曰：「不可，重耳已在矣，今往，晉必移兵伐翟，翟畏晉，禍且及。",
  "s0208": "不如走梁，梁近於秦，秦彊，吾君百歲後可以求入焉。」",
  "s0209": "遂奔梁。",
  "s0210": "二十五年，晉伐翟，翟以重耳故，亦擊晉於齧桑，晉兵解而去。",
  "s0211": "當此時，晉彊，西有河西，與秦接境，北邊翟，東至河內。",
  "s0212": "驪姬弟生悼子。",
  "s0213": "二十六年夏，齊桓公大會諸侯於葵丘。",
  "s0214": "晉獻公病，行後，未至，逢周之宰孔。",
  "s0215": "宰孔曰：「齊桓公益驕，不務德而務遠略，諸侯弗平。",
  "s0216": "君弟毋會，毋如晉何。」",
  "s0217": "獻公亦病，復還歸。",
  "s0218": "病甚，乃謂荀息曰：「吾以奚齊為後，年少，諸大臣不服，恐亂起，子能立之乎？」",
  "s0219": "荀息曰：「能。」",
  "s0220": "獻公曰：「何以為驗？」",
  "s0221": "對曰：「使死者復生，生者不慚，為之驗。」",
  "s0222": "於是遂屬奚齊於荀息。",
  "s0223": "荀息為相，主國政。",
  "s0224": "秋九月，獻公卒。",
  "s0225": "裏克、邳鄭欲內重耳，以三公子之徒作亂，謂荀息曰：「三怨將起，秦、晉輔之，子將何如？」",
  "s0226": "荀息曰：「吾不可負先君言。」",
  "s0227": "十月，裏克殺奚齊于喪次，獻公未葬也。",
  "s0228": "荀息將死之，或曰不如立奚齊弟悼子而傅之，荀息立悼子而葬獻公。",
  "s0229": "十一月，裏克弒悼子于朝，荀息死之。",
  "s0230": "君子曰：「詩所謂『白珪之玷，猶可磨也，斯言之玷，不可為也』，其荀息之謂乎！",
  "s0231": "不負其言。」",
  "s0232": "初，獻公將伐驪戎，卜曰「齒牙為禍」。",
  "s0233": "及破驪戎，獲驪姬，愛之，竟以亂晉。",
  "s0234": "裏克等已殺奚齊、悼子，使人迎公子重耳於翟，欲立之。",
  "s0235": "重耳謝曰：「負父之命出奔，父死不得修人子之禮侍喪，重耳何敢入！",
  "s0236": "大夫其更立他子。」",
  "s0237": "還報裏克，裏克使迎夷吾於梁。",
  "s0238": "夷吾欲往，呂省、郤芮曰：「內猶有公子可立者而外求，難信。",
  "s0239": "計非之秦，輔彊國之威以入，恐危。」",
  "s0240": "乃使郤芮厚賂秦，約曰：「即得入，請以晉河西之地與秦。」",
  "s0241": "及遺裏克書曰：「誠得立，請遂封子於汾陽之邑。」",
  "s0242": "秦繆公乃發兵送夷吾於晉。",
  "s0243": "齊桓公聞晉內亂，亦率諸侯如晉。",
  "s0244": "秦兵與夷吾亦至晉，齊乃使隰朋會秦俱入夷吾，立為晉君，是為惠公。",
  "s0245": "齊桓公至晉之高梁而還歸。",
  "s0246": "惠公夷吾元年，使邳鄭謝秦曰：「始夷吾以河西地許君，今幸得入立。",
  "s0247": "大臣曰：『地者先君之地，君亡在外，何以得擅許秦者？』",
  "s0248": "寡人爭之弗能得，故謝秦。」",
  "s0249": "亦不與裏克汾陽邑，而奪之權。",
  "s0250": "四月，周襄王使周公忌父會齊、秦大夫共禮晉惠公。",
  "s0251": "惠公以重耳在外，畏裏克為變，賜裏克死。",
  "s0252": "謂曰：「微裏子寡人不得立。",
  "s0253": "雖然，子亦殺二君一大夫，為子君者不亦難乎？」",
  "s0254": "裏克對曰：「不有所廢，君何以興？",
  "s0255": "欲誅之，其無辭乎？",
  "s0256": "乃言為此！",
  "s0257": "臣聞命矣。」",
  "s0258": "遂伏劍而死。",
  "s0259": "於是邳鄭使謝秦未還，故不及難。",
  "s0260": "晉君改葬恭太子申生。",
  "s0261": "秋，狐突之下國，遇申生，申生與載而告之曰：「夷吾無禮，余得請於帝，將以晉與秦，秦將祀余。」",
  "s0262": "狐突對曰：「臣聞神不食非其宗，君其祀毋乃絕乎？",
  "s0263": "君其圖之。」",
  "s0264": "申生曰：「諾，吾將復請帝。",
  "s0265": "後十日，新城西偏將有巫者見我焉。」",
  "s0266": "許之，遂不見。",
  "s0267": "及期而往，復見，申生告之曰：「帝許罰有罪矣，弊於韓。」",
  "s0268": "兒乃謠曰：「恭太子更葬矣，後十四年，晉亦不昌，昌乃在兄。」",
  "s0270": "邳鄭使秦，聞裏克誅，乃說秦繆公曰：「呂省、郤稱、冀芮實為不從。",
  "s0271": "若重賂與謀，出晉君，入重耳，事必就。」",
  "s0272": "秦繆公許之，使人與歸報晉，厚賂三子。",
  "s0273": "三子曰：「幣厚言甘，此必邳鄭賣我於秦。」",
  "s0274": "遂殺邳鄭及裏克、邳鄭之黨七輿大夫。",
  "s0275": "邳鄭子豹奔秦，言伐晉，繆公弗聽。",
  "s0276": "惠公之立，倍秦地及裏克，誅七輿大夫，國人不附。",
  "s0277": "二年，周使召公過禮晉惠公，惠公禮倨，召公譏之。",
  "s0278": "四年，晉饑，乞糴於秦。",
  "s0279": "繆公問百里奚，百里奚曰：「天菑流行，國家代有，救菑恤鄰，國之道也。",
  "s0280": "與之。」",
  "s0281": "邳鄭子豹曰：「伐之。」",
  "s0282": "繆公曰：「其君是惡，其民何罪！」",
  "s0283": "卒與粟，自雍屬絳。",
  "s0284": "五年，秦饑，請糴於晉。",
  "s0285": "晉君謀之，慶鄭曰：「以秦得立，已而倍其地約。",
  "s0286": "晉饑而秦貸我，今秦饑請糴，與之何疑？",
  "s0287": "而謀之！」",
  "s0288": "虢射曰：「往年天以晉賜秦，秦弗知取而貸我。",
  "s0289": "今天以秦賜晉，晉其可以逆天乎？",
  "s0290": "遂伐之。」",
  "s0291": "惠公用虢射謀，不與秦粟，而發兵且伐秦。",
  "s0292": "秦大怒，亦發兵伐晉。",
  "s0293": "六年春，秦繆公將兵伐晉。",
  "s0294": "晉惠公謂慶鄭曰：「秦師深矣，柰何？」",
  "s0295": "鄭曰：「秦內君，君倍其賂；",
  "s0296": "晉饑秦輸粟，秦饑而晉倍之，乃欲因其饑伐之：其深不亦宜乎！」",
  "s0297": "晉卜御右，慶鄭皆吉。",
  "s0298": "公曰：「鄭不孫。」",
  "s0299": "乃更令步陽御戎，家仆徒為右，進兵。",
  "s0300": "九月壬戌，秦繆公、晉惠公合戰韓原。",
  "s0301": "惠公馬騺不行，秦兵至，公窘，召慶鄭為御。",
  "s0302": "鄭曰：「不用卜，敗不亦當乎！」",
  "s0303": "遂去。",
  "s0304": "更令梁繇靡御，虢射為右，輅秦繆公。",
  "s0305": "繆公壯士冒敗晉軍，晉軍敗，遂失秦繆公，反獲晉公以歸。",
  "s0306": "秦將以祀上帝。",
  "s0307": "晉君姊為繆公夫人，衰绖涕泣。",
  "s0308": "公曰：「得晉侯將以為樂，今乃如此。",
  "s0309": "且吾聞箕子見唐叔之初封，曰『其後必當大矣』，晉庸可滅乎！」",
  "s0310": "乃與晉侯盟王城而許之歸。",
  "s0311": "晉侯亦使呂省等報國人曰：「孤雖得歸，毋面目見社稷，卜日立子圉。」",
  "s0312": "晉人聞之，皆哭。",
  "s0313": "秦繆公問呂省：「晉國和乎？」",
  "s0314": "對曰：「不和。",
  "s0315": "小人懼失君亡親，不憚立子圉，曰『必報讎，寧事戎、狄』。",
  "s0316": "其君子則愛君而知罪，以待秦命，曰『必報德』。",
  "s0317": "有此二故，不和。」",
  "s0318": "於是秦繆公更舍晉惠公，餽之七牢。",
  "s0319": "十一月，歸晉侯。",
  "s0320": "晉侯至國，誅慶鄭，修政教。",
  "s0321": "謀曰：「重耳在外，諸侯多利內之。」",
  "s0322": "欲使人殺重耳於狄。",
  "s0323": "重耳聞之，如齊。",
  "s0324": "八年，使太子圉質秦。",
  "s0325": "初，惠公亡在梁，梁伯以其女妻之，生一男一女。",
  "s0326": "梁伯卜之，男為人臣，女為人妾，故名男為圉，女為妾。",
  "s0327": "十年，秦滅梁。",
  "s0328": "梁伯好土功，治城溝，民力罷怨，其眾數相驚，曰「秦寇至」，民恐惑，秦竟滅之。",
  "s0329": "十三年，晉惠公病，內有數子。",
  "s0330": "太子圉曰：「吾母家在梁，梁今秦滅之，我外輕於秦而內無援於國。",
  "s0331": "君即不起，病大夫輕，更立他公子。」",
  "s0332": "乃謀與其妻俱亡歸。",
  "s0333": "秦女曰：「子一國太子，辱在此。",
  "s0334": "秦使婢子侍，以固子之心。",
  "s0335": "子亡矣，我不從子，亦不敢言。」",
  "s0336": "子圉遂亡歸晉。",
  "s0337": "十四年九月，惠公卒，太子圉立，是為懷公。",
  "s0338": "子圉之亡，秦怨之，乃求公子重耳，欲內之。",
  "s0339": "子圉之立，畏秦之伐也。",
  "s0340": "乃令國中諸從重耳亡者與期，期盡不到者盡滅其家。",
  "s0341": "狐突之子毛及偃從重耳在秦，弗肯召。",
  "s0342": "懷公怒，囚狐突。",
  "s0343": "突曰：「臣子事重耳有年數矣，今召之，是教之反君也。",
  "s0344": "何以教之？」",
  "s0345": "懷公卒殺狐突。",
  "s0346": "秦繆公乃發兵送內重耳，使人告欒、郤之黨為內應，殺懷公於高梁，入重耳。",
  "s0347": "重耳立，是為文公。",
  "s0348": "晉文公重耳，晉獻公之子也。",
  "s0349": "自少好士，年十七，有賢士五人：曰趙衰；",
  "s0350": "狐偃咎犯，文公舅也；",
  "s0351": "賈佗；",
  "s0352": "先軫；",
  "s0353": "魏武子。",
  "s0354": "自獻公為太子時，重耳固已成人矣。",
  "s0355": "獻公即位，重耳年二十一。",
  "s0356": "獻公十三年，以驪姬故，重耳備蒲城守秦。",
  "s0357": "獻公二十一年，獻公殺太子申生，驪姬讒之，恐，不辭獻公而守蒲城。",
  "s0358": "獻公二十二年，獻公使宦者履鞮趣殺重耳。",
  "s0359": "重耳踰垣，宦者逐斬其衣袪。",
  "s0360": "重耳遂奔狄。",
  "s0361": "狄，其母國也。",
  "s0362": "是時重耳年四十三。",
  "s0363": "從此五士，其餘不名者數十人，至狄。",
  "s0364": "狄伐咎如，得二女：以長女妻重耳，生伯鯈、叔劉；",
  "s0365": "以少女妻趙衰，生盾。",
  "s0366": "居狄五歲而晉獻公卒，裏克已殺奚齊、悼子，乃使人迎，欲立重耳。",
  "s0367": "重耳畏殺，因固謝，不敢入。",
  "s0368": "已而晉更迎其弟夷吾立之，是為惠公。",
  "s0369": "惠公七年，畏重耳，乃使宦者履鞮與壯士欲殺重耳。",
  "s0370": "重耳聞之，乃謀趙衰等曰：「始吾奔狄，非以為可用與，以近易通，故且休足。",
  "s0371": "休足久矣，固願徙之大國。",
  "s0372": "夫齊桓公好善，志在霸王，收恤諸侯。",
  "s0373": "今聞管仲、隰朋死，此亦欲得賢佐，盍往乎？」",
  "s0374": "於是遂行。",
  "s0375": "重耳謂其妻曰：「待我二十五年不來，乃嫁。」",
  "s0376": "其妻笑曰：「犁二十五年，吾冢上柏大矣。",
  "s0377": "雖然，妾待子。」",
  "s0378": "重耳居狄凡十二年而去。",
  "s0379": "過衛，衛文公不禮。",
  "s0380": "去，過五鹿，饑而從野人乞食，野人盛土器中進之。",
  "s0381": "重耳怒。",
  "s0382": "趙衰曰：「土者，有土也，君其拜受之。」",
  "s0384": "至齊，齊桓公厚禮，而以宗女妻之，有馬二十乘，重耳安之。",
  "s0385": "重耳至齊二歲而桓公卒，會豎刀等為內亂，齊孝公之立，諸侯兵數至。",
  "s0386": "留齊凡五歲。",
  "s0387": "重耳愛齊女，毋去心。",
  "s0388": "趙衰、咎犯乃於桑下謀行。",
  "s0389": "齊女侍者在桑上聞之，以告其主。",
  "s0390": "其主乃殺侍者，勸重耳趣行。",
  "s0391": "重耳曰：「人生安樂，孰知其他！",
  "s0392": "必死於此，不能去。」",
  "s0393": "齊女曰：「子一國公子，窮而來此，數士者以子為命。",
  "s0394": "子不疾反國，報勞臣，而懷女德，竊為子羞之。",
  "s0395": "且不求，何時得功？」",
  "s0396": "乃與趙衰等謀，醉重耳，載以行。",
  "s0397": "行遠而覺，重耳大怒，引戈欲殺咎犯。",
  "s0398": "咎犯曰：「殺臣成子，偃之願也。」",
  "s0399": "重耳曰：「事不成，我食舅氏之肉。」",
  "s0400": "咎犯曰：「事不成，犯肉腥臊，何足食！」",
  "s0401": "乃止，遂行。",
  "s0402": "過曹，曹共公不禮，欲觀重耳駢脅。",
  "s0403": "曹大夫釐負羈曰：「晉公子賢，又同姓，窮來過我，柰何不禮！」",
  "s0404": "共公不從其謀。",
  "s0405": "負羈乃私遺重耳食，置璧其下。",
  "s0406": "重耳受其食，還其璧。",
  "s0407": "去，過宋。",
  "s0408": "宋襄公新困兵於楚，傷於泓，聞重耳賢，乃以國禮禮於重耳。",
  "s0409": "宋司馬公孫固善於咎犯，曰：「宋小國新困，不足以求入，更之大國。」",
  "s0410": "乃去。",
  "s0411": "過鄭，鄭文公弗禮。",
  "s0412": "鄭叔瞻諫其君曰：「晉公子賢，而其從者皆國相，且又同姓。",
  "s0413": "鄭之出自厲王，而晉之出自武王。」",
  "s0414": "鄭君曰：「諸侯亡公子過此者眾，安可盡禮！」",
  "s0415": "叔瞻曰：「君不禮，不如殺之，且後為國患。」",
  "s0416": "鄭君不聽。",
  "s0417": "重耳去之楚，楚成王以適諸侯禮待之，重耳謝不敢當。",
  "s0418": "趙衰曰：「子亡在外十餘年，小國輕子，況大國乎？",
  "s0419": "今楚大國而固遇子，子其毋讓，此天開子也。」",
  "s0420": "遂以客禮見之。",
  "s0421": "成王厚遇重耳，重耳甚卑。",
  "s0422": "成王曰：「子即反國，何以報寡人？」",
  "s0423": "重耳曰：「羽毛齒角玉帛，君王所餘，未知所以報。」",
  "s0424": "王曰：「雖然，何以報不穀？」",
  "s0425": "重耳曰：「即不得已，與君王以兵車會平原廣澤，請辟王三舍。」",
  "s0426": "楚將子玉怒曰：「王遇晉公子至厚，今重耳言不孫，請殺之。」",
  "s0427": "成王曰：「晉公子賢而困於外久，從者皆國器，此天所置，庸可殺乎？",
  "s0428": "且言何以易之！」",
  "s0429": "居楚數月，而晉太子圉亡秦，秦怨之；",
  "s0430": "聞重耳在楚，乃召之。",
  "s0431": "成王曰：「楚遠，更數國乃至晉。",
  "s0432": "秦晉接境，秦君賢，子其勉行！」",
  "s0433": "厚送重耳。",
  "s0434": "重耳至秦，繆公以宗女五人妻重耳，故子圉妻與往。",
  "s0435": "重耳不欲受，司空季子曰：「其國且伐，況其故妻乎！",
  "s0436": "且受以結秦親而求入，子乃拘小禮，忘大丑乎！」",
  "s0437": "遂受。",
  "s0438": "繆公大歡，與重耳飲。",
  "s0439": "趙衰歌黍苗詩。",
  "s0440": "繆公曰：「知子欲急反國矣。」",
  "s0441": "趙衰與重耳下，再拜曰：「孤臣之仰君，如百穀之望時雨。」",
  "s0442": "是時晉惠公十四年秋。",
  "s0443": "惠公以九月卒，子圉立。",
  "s0444": "十一月，葬惠公。",
  "s0445": "十二月，晉國大夫欒、郤等聞重耳在秦，皆陰來勸重耳、趙衰等反國，為內應甚眾。",
  "s0446": "於是秦繆公乃發兵與重耳歸晉。",
  "s0447": "晉聞秦兵來，亦發兵拒之。",
  "s0448": "然皆陰知公子重耳入也。",
  "s0449": "唯惠公之故貴臣呂、郤之屬不欲立重耳。",
  "s0450": "重耳出亡凡十九歲而得入，時年六十二矣，晉人多附焉。",
  "s0451": "文公元年春，秦送重耳至河。",
  "s0452": "咎犯曰：「臣從君周旋天下，過亦多矣。",
  "s0453": "臣猶知之，況於君乎？",
  "s0454": "請從此去矣。」",
  "s0455": "重耳曰：「若反國，所不與子犯共者，河伯視之！」",
  "s0456": "乃投璧河中，以與子犯盟。",
  "s0457": "是時介子推從，在船中，乃笑曰：「天實開公子，而子犯以為己功而要市於君，固足羞也。",
  "s0458": "吾不忍與同位。」",
  "s0459": "乃自隱渡河。",
  "s0460": "秦兵圍令狐，晉軍于廬柳。",
  "s0461": "二月辛丑，咎犯與秦晉大夫盟于郇。",
  "s0462": "壬寅，重耳入于晉師。",
  "s0463": "丙午，入于曲沃。",
  "s0464": "丁未，朝于武宮，即位為晉君，是為文公。",
  "s0465": "群臣皆往。",
  "s0466": "懷公圉奔高梁。",
  "s0467": "戊申，使人殺懷公。",
  "s0468": "懷公故大臣呂省、郤芮本不附文公，文公立，恐誅，乃欲與其徒謀燒公宮，殺文公。",
  "s0469": "文公不知。",
  "s0470": "始嘗欲殺文公宦者履鞮知其謀，欲以告文公，解前罪，求見文公。",
  "s0471": "文公不見，使人讓曰：「蒲城之事，女斬予袪。",
  "s0472": "其後我從狄君獵，女為惠公來求殺我。",
  "s0473": "惠公與女期三日至，而女一日至，何速也？",
  "s0474": "女其念之。」",
  "s0475": "宦者曰：「臣刀鋸之餘，不敢以二心事君倍主，故得罪於君。",
  "s0476": "君已反國，其毋蒲、翟乎？",
  "s0477": "且管仲射鉤，桓公以霸。",
  "s0478": "今刑餘之人以事告而君不見，禍又且及矣。」",
  "s0479": "於是見之，遂以呂、郤等告文公。",
  "s0480": "文公欲召呂、郤，呂、郤等黨多，文公恐初入國，國人賣己，乃為微行，會秦繆公於王城，國人莫知。",
  "s0481": "三月己丑，呂、郤等果反，焚公宮，不得文公。",
  "s0482": "文公之衛徒與戰，呂、郤等引兵欲奔，秦繆公誘呂、郤等，殺之河上，晉國復而文公得歸。",
  "s0483": "夏，迎夫人於秦，秦所與文公妻者卒為夫人。",
  "s0484": "秦送三千人為衛，以備晉亂。",
  "s0485": "文公修政，施惠百姓。",
  "s0486": "賞從亡者及功臣，大者封邑，小者尊爵。",
  "s0487": "未盡行賞，周襄王以弟帶難出居鄭地，來告急晉。",
  "s0488": "晉初定，欲發兵，恐他亂起，是以賞從亡未至隱者介子推。",
  "s0489": "推亦不言祿，祿亦不及。",
  "s0490": "推曰：「獻公子九人，唯君在矣。",
  "s0491": "惠、懷無親，外內棄之；",
  "s0492": "天未絕晉，必將有主，主晉祀者，非君而誰？",
  "s0493": "天實開之，二三子以為己力，不亦誣乎？",
  "s0494": "竊人之財，猶曰是盜，況貪天之功以為己力乎？",
  "s0495": "下冒其罪，上賞其姦，上下相蒙，難與處矣！」",
  "s0496": "其母曰：「盍亦求之，以死誰懟？」",
  "s0497": "推曰：「尤而效之，罪有甚焉。",
  "s0498": "且出怨言，不食其祿。」",
  "s0499": "母曰：「亦使知之，若何？」",
  "s0500": "對曰：「言，身之文也；",
  "s0501": "身欲隱，安用文之？",
  "s0502": "文之，是求顯也。」",
  "s0503": "其母曰：「能如此乎？",
  "s0504": "與女偕隱。」",
  "s0505": "至死不復見。",
  "s0506": "介子推從者憐之，乃懸書宮門曰：「龍欲上天，五蛇為輔。",
  "s0507": "龍已升雲，四蛇各入其宇，一蛇獨怨，終不見處所。」",
  "s0508": "文公出，見其書，曰：「此介子推也。",
  "s0509": "吾方憂王室，未圖其功。」",
  "s0510": "使人召之，則亡。",
  "s0511": "遂求所在，聞其入綿上山中，於是文公環綿上山中而封之，以為介推田，號曰介山，「以記吾過，且旌善人」。",
  "s0512": "從亡賤臣壺叔曰；",
  "s0513": "「君三行賞，賞不及臣，敢請罪。」",
  "s0514": "文公報曰：「夫導我以仁義，防我以德惠，此受上賞。",
  "s0515": "輔我以行，卒以成立，此受次賞。",
  "s0516": "矢石之難，汗馬之勞，此復受次賞。",
  "s0517": "若以力事我而無補吾缺者，此［復］受次賞。",
  "s0518": "三賞之後，故且及子。」",
  "s0519": "晉人聞之，皆說。",
  "s0520": "二年春，秦軍河上，將入王。",
  "s0521": "趙衰曰；",
  "s0522": "「求霸莫如入王尊周。",
  "s0523": "周晉同姓，晉不先入王，後秦入之，毋以令于天下。",
  "s0524": "方今尊王，晉之資也。」",
  "s0525": "三月甲辰，晉乃發兵至陽樊，圍溫，入襄王于周。",
  "s0526": "四月，殺王弟帶。",
  "s0527": "周襄王賜晉河內陽樊之地。",
  "s0528": "四年，楚成王及諸侯圍宋，宋公孫固如晉告急。",
  "s0529": "先軫曰：「報施定霸，於今在矣。」",
  "s0530": "狐偃曰：「楚新得曹而初婚於衛，若伐曹、衛，楚必救之，則宋免矣。」",
  "s0531": "於是晉作三軍。",
  "s0532": "趙衰舉郤縠將中軍，郤臻佐之；",
  "s0533": "使狐偃將上軍，狐毛佐之，命趙衰為卿；",
  "s0534": "欒枝將下軍，先軫佐之；",
  "s0535": "荀林父御戎，魏犫為右：往伐。",
  "s0536": "冬十二月，晉兵先下山東，而以原封趙衰。",
  "s0537": "五年春，晉文公欲伐曹，假道於衛，衛人弗許。",
  "s0538": "還自河南度，侵曹，伐衛。",
  "s0539": "正月，取五鹿。",
  "s0540": "二月，晉侯、齊侯盟于斂盂。",
  "s0541": "衛侯請盟晉，晉人不許。",
  "s0542": "衛侯欲與楚，國人不欲，故出其君以說晉。",
  "s0543": "衛侯居襄牛，公子買守衛。",
  "s0544": "楚救衛，不卒。",
  "s0545": "晉侯圍曹。",
  "s0546": "三月丙午，晉師入曹，數之以其不用釐負羈言，而用美女乘軒者三百人也。",
  "s0547": "令軍毋入僖負羈宗家以報德。",
  "s0548": "楚圍宋，宋復告急晉。",
  "s0549": "文公欲救則攻楚，為楚嘗有德，不欲伐也；",
  "s0550": "欲釋宋，宋又嘗有德於晉：患之。",
  "s0551": "先軫曰：「執曹伯，分曹、衛地以與宋，楚急曹、衛，其勢宜釋宋。」",
  "s0552": "於是文公從之，而楚成王乃引兵歸。",
  "s0553": "楚將子玉曰：「王遇晉至厚，今知楚急曹、衛而故伐之，是輕王。」",
  "s0554": "王曰：「晉侯亡在外十九年，困日久矣，果得反國，險阸盡知之，能用其民，天之所開，不可當。」",
  "s0555": "子玉請曰：「非敢必有功，願以閒執讒慝之口也。」",
  "s0556": "楚王怒，少與之兵。",
  "s0557": "於是子玉使宛春告晉：「請復衛侯而封曹，臣亦釋宋。」",
  "s0558": "咎犯曰：「子玉無禮矣，君取一，臣取二，勿許。」",
  "s0559": "先軫曰：「定人之謂禮。",
  "s0560": "楚一言定三國，子一言而亡之，我則毋禮。",
  "s0561": "不許楚，是棄宋也。",
  "s0562": "不如私許曹、衛以誘之，執宛春以怒楚，既戰而後圖之。」",
  "s0563": "晉侯乃囚宛春於衛，且私許復曹、衛。",
  "s0564": "曹、衛告絕於楚。",
  "s0565": "楚得臣怒，擊晉師，晉師退。",
  "s0566": "軍吏曰：「為何退？」",
  "s0567": "文公曰：「昔在楚，約退三舍，可倍乎！」",
  "s0568": "楚師欲去，得臣不肯。",
  "s0569": "四月戊辰，宋公、齊將、秦將與晉侯次城濮。",
  "s0570": "己巳，與楚兵合戰，楚兵敗，得臣收餘兵去。",
  "s0571": "甲午，晉師還至衡雍，作王宮于踐土。",
  "s0572": "初，鄭助楚，楚敗，懼，使人請盟晉侯。",
  "s0573": "晉侯與鄭伯盟。",
  "s0574": "五月丁未，獻楚俘於周，駟介百乘，徒兵千。",
  "s0575": "天子使王子虎命晉侯為伯，賜大輅，彤弓矢百，玈弓矢千，秬鬯一卣，珪瓚，虎賁三百人。",
  "s0576": "晉侯三辭，然后稽首受之。",
  "s0577": "周作晉文侯命：「王若曰：父義和，丕顯文、武，能慎明德，昭登於上，布聞在下，維時上帝集厥命于文、武。",
  "s0578": "恤朕身、繼予一人永其在位。」",
  "s0579": "於是晉文公稱伯。",
  "s0580": "癸亥，王子虎盟諸侯於王庭。",
  "s0581": "晉焚楚軍，火數日不息，文公嘆。",
  "s0582": "左右曰：「勝楚而君猶憂，何？」",
  "s0583": "文公曰：「吾聞能戰勝安者唯聖人，是以懼。",
  "s0584": "且子玉猶在，庸可喜乎！」",
  "s0585": "子玉之敗而歸，楚成王怒其不用其言，貪與晉戰，讓責子玉，子玉自殺。",
  "s0586": "晉文公曰：「我擊其外，楚誅其內，內外相應。」",
  "s0587": "於是乃喜。",
  "s0588": "六月，晉人復入衛侯。",
  "s0589": "壬午，晉侯度河北歸國。",
  "s0590": "行賞，狐偃為首。",
  "s0591": "或曰：「城濮之事，先軫之謀。」",
  "s0592": "文公曰：「城濮之事，偃說我毋失信。",
  "s0593": "先軫曰『軍事勝為右』，吾用之以勝。",
  "s0594": "然此一時之說，偃言萬世之功，柰何以一時之利而加萬世功乎？",
  "s0595": "是以先之。」",
  "s0597": "冬，晉侯會諸侯於溫，欲率之朝周。",
  "s0598": "力未能，恐其有畔者，乃使人言周襄王狩于河陽。",
  "s0599": "壬申，遂率諸侯朝王於踐土。",
  "s0600": "孔子讀史記至文公，曰「諸侯無召王」、「王狩河陽」者，春秋諱之也。",
  "s0601": "丁丑，諸侯圍許。",
  "s0602": "曹伯臣或說晉侯曰：「齊桓公合諸侯而國異姓，今君為會而滅同姓。",
  "s0603": "曹，叔振鐸之後；",
  "s0604": "晉，唐叔之後。",
  "s0605": "合諸侯而滅兄弟，非禮。」",
  "s0606": "晉侯說，復曹伯。",
  "s0607": "於是晉始作三行。",
  "s0608": "荀林父將中行，先縠將右行，先蔑將左行。",
  "s0609": "七年，晉文公、秦繆公共圍鄭，以其無禮於文公亡過時，及城濮時鄭助楚也。",
  "s0610": "圍鄭，欲得叔瞻。",
  "s0611": "叔瞻聞之，自殺。",
  "s0612": "鄭持叔瞻告晉。",
  "s0613": "晉曰：「必得鄭君而甘心焉。」",
  "s0614": "鄭恐，乃閒令使謂秦繆公曰：「亡鄭厚晉，於晉得矣，而秦未為利。",
  "s0615": "君何不解鄭，得為東道交？」",
  "s0616": "秦伯說，罷兵。",
  "s0617": "晉亦罷兵。",
  "s0618": "九年冬，晉文公卒，子襄公歡立。",
  "s0619": "是歲鄭伯亦卒。",
  "s0620": "鄭人或賣其國於秦，秦繆公發兵往襲鄭。",
  "s0621": "十二月，秦兵過我郊。",
  "s0622": "襄公元年春，秦師過周，無禮，王孫滿譏之。",
  "s0623": "兵至滑，鄭賈人弦高將市于周，遇之，以十二牛勞秦師。",
  "s0624": "秦師驚而還，滅滑而去。",
  "s0625": "晉先軫曰：「秦伯不用蹇叔，反其眾心，此可擊。」",
  "s0626": "欒枝曰：「未報先君施於秦，擊之，不可。」",
  "s0627": "先軫曰：「秦侮吾孤，伐吾同姓，何德之報？」",
  "s0628": "遂擊之。",
  "s0629": "襄公墨衰绖。",
  "s0630": "四月，敗秦師于殽，虜秦三將孟明視、西乞秫、白乙丙以歸。",
  "s0631": "遂墨以葬文公。",
  "s0632": "文公夫人秦女，謂襄公曰：「秦欲得其三將戮之。」",
  "s0633": "公許，遣之。",
  "s0634": "先軫聞之，謂襄公曰：「患生矣。」",
  "s0635": "軫乃追秦將。",
  "s0636": "秦將渡河，已在船中，頓首謝，卒不反。",
  "s0637": "後三年，秦果使孟明伐晉，報殽之敗，取晉汪以歸。",
  "s0638": "四年，秦繆公大興兵伐我，度河，取王官，封殽尸而去。",
  "s0639": "晉恐，不敢出，遂城守。",
  "s0640": "五年，晉伐秦，取新城，報王官役也。",
  "s0641": "六年，趙衰成子、欒貞子、咎季子犯、霍伯皆卒。",
  "s0642": "趙盾代趙衰執政。",
  "s0643": "七年八月，襄公卒。",
  "s0644": "太子夷皋少。",
  "s0645": "晉人以難故，欲立長君。",
  "s0646": "趙盾曰：「立襄公弟雍。",
  "s0647": "好善而長，先君愛之；",
  "s0648": "且近於秦，秦故好也。",
  "s0649": "立善則固，事長則順，奉愛則孝，結舊好則安。」",
  "s0650": "賈季曰：「不如其弟樂。",
  "s0651": "辰嬴嬖於二君，立其子，民必安之。」",
  "s0652": "趙盾曰：「辰嬴賤，班在九人下，其子何震之有！",
  "s0653": "且為二君嬖，淫也。",
  "s0654": "為先君子，不能求大而出在小國，僻也。",
  "s0655": "母淫子僻，無威；",
  "s0656": "陳小而遠，無援：將何可乎！」",
  "s0657": "使士會如秦迎公子雍。",
  "s0658": "賈季亦使人召公子樂於陳。",
  "s0659": "趙盾廢賈季，以其殺陽處父。",
  "s0660": "十月，葬襄公。",
  "s0661": "十一月，賈季奔翟。",
  "s0662": "是歲，秦繆公亦卒。",
  "s0663": "靈公元年四月，秦康公曰：「昔文公之入也無衛，故有呂、郤之患。」",
  "s0664": "乃多與公子雍衛。",
  "s0665": "太子母繆嬴日夜抱太子以號泣於朝，曰：「先君何罪？",
  "s0666": "其嗣亦何罪？",
  "s0667": "舍適而外求君，將安置此？」",
  "s0668": "出朝，則抱以適趙盾所，頓首曰：「先君奉此子而屬之子，曰『此子材，吾受其賜；",
  "s0669": "不材，吾怨子』。",
  "s0670": "今君卒，言猶在耳，而棄之，若何？」",
  "s0671": "趙盾與諸大夫皆患繆嬴，且畏誅，乃背所迎而立太子夷皋，是為靈公。",
  "s0672": "發兵以距秦送公子雍者。",
  "s0673": "趙盾為將，往擊秦，敗之令狐。",
  "s0674": "先蔑、隨會亡奔秦。",
  "s0675": "秋，齊、宋、衛、鄭、曹、許君皆會趙盾，盟於扈，以靈公初立故也。",
  "s0676": "四年，伐秦，取少梁。",
  "s0677": "秦亦取晉之郩。",
  "s0678": "六年，秦康公伐晉，取羈馬。",
  "s0679": "晉侯怒，使趙盾、趙穿、郤缺擊秦，大戰河曲，趙穿最有功。",
  "s0680": "七年，晉六卿患隨會之在秦，常為晉亂，乃詳令魏壽餘反晉降秦。",
  "s0681": "秦使隨會之魏，因執會以歸晉。",
  "s0682": "八年，周頃王崩，公卿爭權，故不赴。",
  "s0683": "晉使趙盾以車八百乘平周亂而立匡王。",
  "s0684": "是年，楚莊王初即位。",
  "s0685": "十二年，齊人弒其君懿公。",
  "s0686": "十四年，靈公壯，侈，厚斂以彫墻。",
  "s0687": "從臺上彈人，觀其避丸也。",
  "s0688": "宰夫胹熊蹯不熟，靈公怒，殺宰夫，使婦人持其尸出棄之，過朝。",
  "s0689": "趙盾、隨會前數諫，不聽；",
  "s0690": "已又見死人手，二人前諫。",
  "s0691": "隨會先諫，不聽。",
  "s0692": "靈公患之，使鉏麑刺趙盾。",
  "s0693": "盾閨門開，居處節，鉏麑退，嘆曰：「殺忠臣，棄君命，罪一也。」",
  "s0694": "遂觸樹而死。",
  "s0695": "初，盾常田首山，見桑下有餓人。",
  "s0696": "餓人，示瞇明也。",
  "s0697": "盾與之食，食其半。",
  "s0698": "問其故，曰：「宦三年，未知母之存不，願遺母。」",
  "s0699": "盾義之，益與之飯肉。",
  "s0700": "已而為晉宰夫，趙盾弗復知也。",
  "s0701": "九月，晉靈公飲趙盾酒，伏甲將攻盾。",
  "s0702": "公宰示瞇明知之，恐盾醉不能起，而進曰：「君賜臣，觴三行可以罷。」",
  "s0703": "欲以去趙盾，令先，毋及難。",
  "s0704": "盾既去，靈公伏士未會，先縱齧狗名敖。",
  "s0705": "明為盾搏殺狗。",
  "s0706": "盾曰：「棄人用狗，雖猛何為。」",
  "s0707": "然不知明之為陰德也。",
  "s0708": "已而靈公縱伏士出逐趙盾，示瞇明反擊靈公之伏士，伏士不能進，而竟脫盾。",
  "s0709": "盾問其故，曰：「我桑下餓人。」",
  "s0710": "問其名，弗告。",
  "s0711": "明亦因亡去。",
  "s0712": "盾遂奔，未出晉境。",
  "s0713": "乙丑，盾昆弟將軍趙穿襲殺靈公於桃園而迎趙盾。",
  "s0714": "趙盾素貴，得民和；",
  "s0715": "靈公少，侈，民不附，故為弒易。",
  "s0716": "盾復位。",
  "s0717": "晉太史董狐書曰「趙盾弒其君」，以視於朝。",
  "s0718": "盾曰：「弒者趙穿，我無罪。」",
  "s0719": "太史曰：「子為正卿，而亡不出境，反不誅國亂，非子而誰？」",
  "s0720": "孔子聞之，曰：「董狐，古之良史也，書法不隱。",
  "s0721": "宣子，良大夫也，為法受惡。",
  "s0722": "惜也，出疆乃免。」",
  "s0724": "趙盾使趙穿迎襄公弟黑臀于周而立之，是為成公。",
  "s0725": "成公者，文公少子，其母周女也。",
  "s0726": "壬申，朝于武宮。",
  "s0727": "成公元年，賜趙氏為公族。",
  "s0728": "伐鄭，鄭倍晉故也。",
  "s0729": "三年，鄭伯初立，附晉而棄楚。",
  "s0730": "楚怒，伐鄭，晉往救之。",
  "s0731": "六年，伐秦，虜秦將赤。",
  "s0732": "七年，成公與楚莊王爭彊，會諸侯于扈。",
  "s0733": "陳畏楚，不會。",
  "s0734": "晉使中行桓子伐陳，因救鄭，與楚戰，敗楚師。",
  "s0735": "是年，成公卒，子景公據立。",
  "s0736": "景公元年春，陳大夫夏徵舒弒其君靈公。",
  "s0737": "二年，楚莊王伐陳，誅徵舒。",
  "s0738": "三年，楚莊王圍鄭，鄭告急晉。",
  "s0739": "晉使荀林父將中軍，隨會將上軍，趙朔將下軍，郤克、欒書、先縠、韓厥、鞏朔佐之。",
  "s0740": "六月，至河。",
  "s0741": "聞楚已服鄭，鄭伯肉袒與盟而去，荀林父欲還。",
  "s0742": "先縠曰：「凡來救鄭，不至不可，將率離心。」",
  "s0743": "卒度河。",
  "s0744": "楚已服鄭，欲飲馬于河為名而去。",
  "s0745": "楚與晉軍大戰。",
  "s0746": "鄭新附楚，畏之，反助楚攻晉。",
  "s0747": "晉軍敗，走河，爭度，船中人指甚眾。",
  "s0748": "楚虜我將智罃。",
  "s0749": "歸而林父曰：「臣為督將，軍敗當誅，請死。」",
  "s0750": "景公欲許之。",
  "s0751": "隨會曰：「昔文公之與楚戰城濮，成王歸殺子玉，而文公乃喜。",
  "s0752": "今楚已敗我師，又誅其將，是助楚殺仇也。」",
  "s0753": "乃止。",
  "s0754": "四年，先縠以首計而敗晉軍河上，恐誅，乃奔翟，與翟謀伐晉。",
  "s0755": "晉覺，乃族縠。",
  "s0756": "縠，先軫子也。",
  "s0757": "五年，伐鄭，為助楚故也。",
  "s0758": "是時楚莊王彊，以挫晉兵河上也。",
  "s0759": "六年，楚伐宋，宋來告急晉，晉欲救之，伯宗謀曰：「楚，天方開之，不可當。」",
  "s0760": "乃使解揚紿為救宋。",
  "s0761": "鄭人執與楚，楚厚賜，使反其言，令宋急下。",
  "s0762": "解揚紿許之，卒致晉君言。",
  "s0763": "楚欲殺之，或諫，乃歸解揚。",
  "s0764": "七年，晉使隨會滅赤狄。",
  "s0765": "八年，使郤克於齊。",
  "s0766": "齊頃公母從樓上觀而笑之。",
  "s0767": "所以然者，郤克僂，而魯使蹇，衛使眇，故齊亦令人如之以導客。",
  "s0768": "郤克怒，歸至河上，曰：「不報齊者，河伯視之！」",
  "s0769": "至國，請君，欲伐齊。",
  "s0770": "景公問知其故，曰：「子之怨，安足以煩國！」",
  "s0771": "弗聽。",
  "s0772": "魏文子請老休，辟郤克，克執政。",
  "s0773": "九年，楚莊王卒。",
  "s0774": "晉伐齊，齊使太子彊為質於晉，晉兵罷。",
  "s0775": "十一年春，齊伐魯，取隆。",
  "s0776": "魯告急衛，衛與魯皆因郤克告急於晉。",
  "s0777": "晉乃使郤克、欒書、韓厥以兵車八百乘與魯、衛共伐齊。",
  "s0778": "夏，與頃公戰於砹傷困頃公。",
  "s0779": "頃公乃與其右易位，下取飲，以得脫去。",
  "s0780": "齊師敗走，晉追北至齊。",
  "s0781": "頃公獻寶器以求平，不聽。",
  "s0782": "郤克曰：「必得蕭桐姪子為質。」",
  "s0783": "齊使曰：「蕭桐姪子，頃公母；",
  "s0784": "頃公母猶晉君母，柰何必得之？",
  "s0785": "不義，請復戰。」",
  "s0786": "晉乃許與平而去。",
  "s0787": "楚申公巫臣盜夏姬以奔晉，晉以巫臣為邢大夫。",
  "s0788": "十二年冬，齊頃公如晉，欲上尊晉景公為王，景公讓不敢。",
  "s0789": "晉始作六（卿）［軍］，韓厥、鞏朔、趙穿、荀騅、趙括、趙旃皆為卿。",
  "s0790": "智罃自楚歸。",
  "s0791": "十三年，魯成公朝晉，晉弗敬，魯怒去，倍晉。",
  "s0792": "晉伐鄭，取氾。",
  "s0793": "十四年，梁山崩。",
  "s0794": "問伯宗，伯宗以為不足怪也。",
  "s0795": "十六年，楚將子反怨巫臣，滅其族。",
  "s0796": "巫臣怒，遺子反書曰：「必令子罷於奔命！」",
  "s0797": "乃請使吳，令其子為吳行人，教吳乘車用兵。",
  "s0798": "吳晉始通，約伐楚。",
  "s0799": "十七年，誅趙同、趙括，族滅之。",
  "s0800": "韓厥曰：「趙衰、趙盾之功豈可忘乎？",
  "s0801": "柰何絕祀！」",
  "s0802": "乃復令趙庶子武為趙後，復與之邑。",
  "s0803": "十九年夏，景公病，立其太子壽曼為君，是為厲公。",
  "s0804": "後月餘，景公卒。",
  "s0805": "厲公元年，初立，欲和諸侯，與秦桓公夾河而盟。",
  "s0806": "歸而秦倍盟，與翟謀伐晉。",
  "s0807": "三年，使呂相讓秦，因與諸侯伐秦。",
  "s0808": "至涇，敗秦於麻隧，虜其將成差。",
  "s0809": "五年，三郤讒伯宗，殺之。",
  "s0810": "伯宗以好直諫得此禍，國人以是不附厲公。",
  "s0811": "六年春，鄭倍晉與楚盟，晉怒。",
  "s0812": "欒書曰：「不可以當吾世而失諸侯。」",
  "s0813": "乃發兵。",
  "s0814": "厲公自將，五月度河。",
  "s0815": "聞楚兵來救，范文子請公欲還。",
  "s0816": "郤至曰：「發兵誅逆，見彊辟之，無以令諸侯。」",
  "s0817": "遂與戰。",
  "s0818": "癸巳，射中楚共王目，楚兵敗於鄢陵。",
  "s0819": "子反收餘兵，拊循欲復戰，晉患之。",
  "s0820": "共王召子反，其侍者豎陽穀進酒，子反醉，不能見。",
  "s0821": "王怒，讓子反，子反死。",
  "s0822": "王遂引兵歸。",
  "s0823": "晉由此威諸侯，欲以令天下求霸。",
  "s0824": "厲公多外嬖姬，歸，欲盡去群大夫而立諸姬兄弟。",
  "s0825": "寵姬兄曰胥童，嘗與郤至有怨，及欒書又怨郤至不用其計而遂敗楚，乃使人閒謝楚。",
  "s0826": "楚來詐厲公曰：「鄢陵之戰，實至召楚，欲作亂，內子周立之。",
  "s0827": "會與國不具，是以事不成。」",
  "s0828": "厲公告欒書。",
  "s0829": "欒書曰：「其殆有矣！",
  "s0830": "願公試使人之周微考之。」",
  "s0831": "果使郤至於周。",
  "s0832": "欒書又使公子周見郤至，郤至不知見賣也。",
  "s0833": "厲公驗之，信然，遂怨郤至，欲殺之。",
  "s0834": "八年，厲公獵，與姬飲，郤至殺豕奉進，宦者奪之。",
  "s0835": "郤至射殺宦者。",
  "s0836": "公怒，曰：「季子欺予！」",
  "s0837": "將誅三郤，未發也。",
  "s0838": "郤鉤欲攻公，曰：「我雖死，公亦病矣。」",
  "s0839": "郤至曰：「信不反君，智不害民，勇不作亂。",
  "s0840": "失此三者，誰與我？",
  "s0841": "我死耳！」",
  "s0842": "十二月壬午，公令胥童以兵八百人襲攻殺三郤。",
  "s0843": "胥童因以劫欒書、中行偃于朝，曰：「不殺二子，患必及公。」",
  "s0844": "公曰：「一旦殺三卿，寡人不忍益也。」",
  "s0845": "對曰：「人將忍君。」",
  "s0846": "公弗聽，謝欒書等以誅郤氏罪：「大夫復位。」",
  "s0847": "二子頓首曰：「幸甚幸甚！」",
  "s0848": "公使胥童為卿。",
  "s0849": "閏月乙卯，厲公游匠驪氏，欒書、中行偃以其黨襲捕厲公，囚之，殺胥童，而使人迎公子周于周而立之，是為悼公。",
  "s0850": "悼公元年正月庚申，欒書、中行偃弒厲公，葬之以一乘車。",
  "s0851": "厲公囚六日死，死十日庚午，智罃迎公子周來，至絳，刑雞與大夫盟而立之，是為悼公。",
  "s0852": "辛巳，朝武宮。",
  "s0853": "二月乙酉，即位。",
  "s0854": "悼公周者，其大父捷，晉襄公少子也，不得立，號為桓叔，桓叔最愛。",
  "s0855": "桓叔生惠伯談，談生悼公周。",
  "s0856": "周之立，年十四矣。",
  "s0857": "悼公曰：「大父、父皆不得立而辟難於周，客死焉。",
  "s0858": "寡人自以疏遠，毋幾為君。",
  "s0859": "今大夫不忘文、襄之意而惠立桓叔之後，賴宗廟大夫之靈，得奉晉祀，豈敢不戰戰乎？",
  "s0860": "大夫其亦佐寡人！」",
  "s0861": "於是逐不臣者七人，修舊功，施德惠，收文公入時功臣後。",
  "s0862": "秋，伐鄭。",
  "s0863": "鄭師敗，遂至陳。",
  "s0864": "三年，晉會諸侯。",
  "s0865": "悼公問群臣可用者，祁傒舉解狐。",
  "s0866": "解狐，傒之仇。",
  "s0867": "復問，舉其子祁午。",
  "s0868": "君子曰：「祁傒可謂不黨矣！",
  "s0869": "外舉不隱仇，內舉不隱子。」",
  "s0870": "方會諸侯，悼公弟楊干亂行，魏絳戮其仆。",
  "s0871": "悼公怒，或諫公，公卒賢絳，任之政，使和戎，戎大親附。",
  "s0872": "十一年，悼公曰：「自吾用魏絳，九合諸侯，和戎、翟，魏子之力也。」",
  "s0873": "賜之樂，三讓乃受之。",
  "s0874": "冬，秦取我櫟。",
  "s0875": "十四年，晉使六卿率諸侯伐秦，度涇，大敗秦軍，至棫林而去。",
  "s0876": "十五年，悼公問治國於師曠。",
  "s0877": "師曠曰：「惟仁義為本。」",
  "s0878": "冬，悼公卒，子平公彪立。",
  "s0879": "平公元年，伐齊，齊靈公與戰靡下，齊師敗走。",
  "s0880": "晏嬰曰：「君亦毋勇，何不止戰？」",
  "s0881": "遂去。",
  "s0882": "晉追，遂圍臨菑，盡燒屠其郭中。",
  "s0883": "東至膠，南至沂，齊皆城守，晉乃引兵歸。",
  "s0884": "六年，魯襄公朝晉。",
  "s0885": "晉欒逞有罪，奔齊。",
  "s0886": "八年，齊莊公微遣欒逞於曲沃，以兵隨之。",
  "s0887": "齊兵上太行，欒逞從曲沃中反，襲入絳。",
  "s0888": "絳不戒，平公欲自殺，范獻子止公，以其徒擊逞，逞敗走曲沃。",
  "s0889": "曲沃攻逞，逞死，遂滅欒氏宗。",
  "s0890": "逞者，欒書孫也。",
  "s0891": "其入絳，與魏氏謀。",
  "s0892": "齊莊公聞逞敗，乃還，取晉之朝歌去，以報臨菑之役也。",
  "s0893": "十年，齊崔杼弒其君莊公。",
  "s0894": "晉因齊亂，伐敗齊於高唐去，報太行之役也。",
  "s0895": "十四年，吳延陵季子來使，與趙文子、韓宣子、魏獻子語，曰：「晉國之政，卒歸此三家矣。」",
  "s0897": "十九年，齊使晏嬰如晉，與叔向語。",
  "s0898": "叔向曰：「晉，季世也。",
  "s0899": "公厚賦為臺池而不恤政，政在私門，其可久乎！」",
  "s0900": "晏子然之。",
  "s0901": "二十二年，伐燕。",
  "s0902": "二十六年，平公卒，子昭公夷立。",
  "s0903": "昭公六年卒。",
  "s0904": "六卿彊，公室卑。",
  "s0905": "子頃公去疾立。",
  "s0906": "頃公六年，周景王崩，王子爭立。",
  "s0907": "晉六卿平王室亂，立敬王。",
  "s0908": "九年，魯季氏逐其君昭公，昭公居乾侯。",
  "s0909": "十一年，衛、宋使使請晉納魯君。",
  "s0910": "季平子私賂范獻子，獻子受之，乃謂晉君曰：「季氏無罪。」",
  "s0911": "不果入魯君。",
  "s0912": "十二年，晉之宗家祁傒孫，叔向子，相惡於君。",
  "s0913": "六卿欲弱公室，乃遂以法盡滅其族。",
  "s0914": "而分其邑為十縣，各令其子為大夫。",
  "s0915": "晉益弱，六卿皆大。",
  "s0916": "十四年，頃公卒，子定公午立。",
  "s0917": "定公十一年，魯陽虎奔晉，趙鞅簡子捨之。",
  "s0918": "十二年，孔子相魯。",
  "s0919": "十五年，趙鞅使邯鄲大夫午，不信，欲殺午，午與中行寅、范吉射親攻趙鞅，鞅走保晉陽。",
  "s0920": "定公圍晉陽。",
  "s0921": "荀櫟、韓不信、魏侈與范、中行為仇，乃移兵伐范、中行。",
  "s0922": "范、中行反，晉君擊之，敗范、中行。",
  "s0923": "范、中行走朝歌，保之。",
  "s0924": "韓、魏為趙鞅謝晉君，乃赦趙鞅，復位。",
  "s0925": "二十二年，晉敗范、中行氏，二子奔齊。",
  "s0926": "三十年，定公與吳王夫差會黃池，爭長，趙鞅時從，卒長吳。",
  "s0927": "三十一年，齊田常弒其君簡公，而立簡公弟驁為平公。",
  "s0928": "三十三年，孔子卒。",
  "s0929": "三十七年，定公卒，子出公鑿立。",
  "s0930": "出公十七年，知伯與趙、韓、魏共分范、中行地以為邑。",
  "s0931": "出公怒，告齊、魯，欲以伐四卿。",
  "s0932": "四卿恐，遂反攻出公。",
  "s0933": "出公奔齊，道死。",
  "s0934": "故知伯乃立昭公曾孫驕為晉君，是為哀公。",
  "s0935": "哀公大父雍，晉昭公少子也，號為戴子。",
  "s0936": "戴子生忌。",
  "s0937": "忌善知伯，蚤死，故知伯欲盡并晉，未敢，乃立忌子驕為君。",
  "s0938": "當是時，晉國政皆決知伯，晉哀公不得有所制。",
  "s0939": "知伯遂有范、中行地，最彊。",
  "s0940": "哀公四年，趙襄子、韓康子、魏桓子共殺知伯，盡并其地。",
  "s0941": "十八年，哀公卒，子幽公柳立。",
  "s0942": "幽公之時，晉畏，反朝韓、趙、魏之君。",
  "s0943": "獨有絳、曲沃，餘皆入三晉。",
  "s0944": "十五年，魏文侯初立。",
  "s0945": "十八年，幽公淫婦人，夜竊出邑中，盜殺幽公。",
  "s0946": "魏文侯以兵誅晉亂，立幽公子止，是為烈公。",
  "s0947": "烈公十九年，周威烈王賜趙、韓、魏皆命為諸侯。",
  "s0948": "二十七年，烈公卒，子孝公頎立。",
  "s0949": "孝公九年，魏武侯初立，襲邯鄲，不勝而去。",
  "s0950": "十七年，孝公卒，子靜公俱酒立。",
  "s0951": "是歲，齊威王元年也。",
  "s0952": "靜公二年，魏武侯、韓哀侯、趙敬侯滅晉後而三分其地。",
  "s0953": "靜公遷為家人，晉絕不祀。",
  "s0954": "太史公曰：晉文公，古所謂明君也，亡居外十九年，至困約，及即位而行賞，尚忘介子推，況驕主乎？",
  "s0955": "靈公既弒，其後成、景致嚴，至厲大刻，大夫懼誅，禍作。",
  "s0956": "悼公以後日衰，六卿專權。",
  "s0957": "故君道之御其臣下。",
  "s0958": "固不易哉！"
}