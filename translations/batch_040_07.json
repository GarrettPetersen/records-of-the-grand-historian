  "s0605": "齊之所信於韓者，以韓公子眛為齊相也。",
  "s0606": "韓已得武遂於秦，王甚善之，使之以齊、韓重樗裏疾，疾得齊、韓之重，其主弗敢棄疾也。",
  "s0607": "今又益之以楚之重，樗里子必言秦，復與楚之侵地矣。」",
  "s0608": "於是懷王許之，竟不合秦，而合齊以善韓。",
  "s0609": "二十四年，倍齊而合秦。",
  "s0610": "秦昭王初立，乃厚賂於楚。",
  "s0611": "楚往迎婦。",
  "s0612": "二十五年，懷王入與秦昭王盟，約於黃棘。",
  "s0613": "秦復與楚上庸。",
  "s0614": "二十六年，齊、韓、魏為楚負其從親而合於秦，三國共伐楚。",
  "s0615": "楚使太子入質於秦而請救。",
  "s0616": "秦乃遣客卿通將兵救楚，三國引兵去。",
  "s0617": "二十七年，秦大夫有私與楚太子鬬，楚太子殺之而亡歸。",
  "s0618": "二十八年，秦乃與齊、韓、魏共攻楚，殺楚將唐眛，取我重丘而去。",
  "s0619": "二十九年，秦復攻楚，大破楚，楚軍死者二萬，殺我將軍景缺。",
  "s0620": "懷王恐，乃使太子為質於齊以求平。",
  "s0621": "三十年，秦復伐楚，取八城。",
  "s0622": "秦昭王遺楚王書曰：「始寡人與王約為弟兄，盟于黃棘，太子為質，至驩也。",
  "s0623": "太子陵殺寡人之重臣，不謝而亡去，寡人誠不勝怒，使兵侵君王之邊。",
  "s0624": "今聞君王乃令太子質於齊以求平。",
  "s0625": "寡人與楚接境壤界，故為婚姻，所從相親久矣。",
  "s0626": "而今秦楚不驩，則無以令諸侯。",
  "s0627": "寡人願與君王會武關，面相約，結盟而去，寡人之願也。",
  "s0628": "敢以聞下執事。」",
  "s0629": "楚懷王見秦王書，患之。",
  "s0630": "欲往，恐見欺；",
  "s0631": "無往，恐秦怒。",
  "s0632": "昭雎曰：「王毋行，而發兵自守耳。",
  "s0633": "秦虎狼，不可信，有并諸侯之心。」",
  "s0634": "懷王子子蘭勸王行，曰：「柰何絕秦之驩心！」",
  "s0635": "於是往會秦昭王。",
  "s0636": "昭王詐令一將軍伏兵武關，號為秦王。",
  "s0637": "楚王至，則閉武關，遂與西至咸陽，朝章臺，如蕃臣，不與亢禮。",
  "s0638": "楚懷王大怒，悔不用昭子言。",
  "s0639": "秦因留楚王，要以割巫、黔中之郡。",
  "s0640": "楚王欲盟，秦欲先得地。",
  "s0641": "楚王怒曰：「秦詐我而又彊要我以地！」",
  "s0642": "不復許秦。",
  "s0643": "秦因留之。",
  "s0644": "楚大臣患之，乃相與謀曰：「吾王在秦不得還，要以割地，而太子為質於齊，齊、秦合謀，則楚無國矣。」",
  "s0645": "乃欲立懷王子在國者。",
  "s0646": "昭雎曰：「王與太子俱困於諸侯，而今又倍王命而立其庶子，不宜。」",
  "s0647": "乃詐赴於齊，齊湣王謂其相曰：「不若留太子以求楚之淮北。」",
  "s0648": "相曰：「不可，郢中立王，是吾抱空質而行不義於天下也。」",
  "s0649": "或曰：「不然。",
  "s0650": "郢中立王，因與其新王市曰『予我下東國，吾為王殺太子，不然，將與三國共立之』，然則東國必可得矣。」",
  "s0651": "齊王卒用其相計而歸楚太子。",
  "s0652": "太子橫至，立為王，是為頃襄王。",
  "s0653": "乃告于秦曰：「賴社稷神靈，國有王矣。」",
  "s0655": "頃襄王橫元年，秦要懷王不可得地，楚立王以應秦，秦昭王怒，發兵出武關攻楚，大敗楚軍，斬首五萬，取析十五城而去。",
  "s0656": "二年，楚懷王亡逃歸，秦覺之，遮楚道，懷王恐，乃從閒道走趙以求歸。",
  "s0657": "趙主父在代，其子惠王初立，行王事，恐，不敢入楚王。",
  "s0658": "楚王欲走魏，秦追至，遂與秦使復之秦。",
  "s0659": "懷王遂發病。",
  "s0660": "頃襄王三年，懷王卒于秦，秦歸其喪于楚。",
  "s0661": "楚人皆憐之，如悲親戚。",
  "s0662": "諸侯由是不直秦。",
  "s0663": "秦楚絕。",
  "s0664": "六年，秦使白起伐韓於伊闕，大勝，斬首二十四萬。",
  "s0665": "秦乃遺楚王書曰：「楚倍秦，秦且率諸侯伐楚，爭一旦之命。",
  "s0666": "願王之飭士卒，得一樂戰。」",
  "s0667": "楚頃襄王患之，乃謀復與秦平。",
  "s0668": "七年，楚迎婦於秦，秦楚復平。",
  "s0669": "十一年，齊秦各自稱為帝；",
  "s0670": "月餘，復歸帝為王。",
  "s0671": "十四年，楚頃襄王與秦昭王好會于宛，結和親。",
  "s0672": "十五年，楚王與秦、三晉、燕共伐齊，取淮北。",
  "s0673": "十六年，與秦昭王好會於鄢。",
  "s0674": "其秋，復與秦王會穰。",
  "s0675": "十八年，楚人有好以弱弓微繳加歸鴈之上者，頃襄王聞，召而問之。",
  "s0676": "對曰：「小臣之好射鶀鴈，羅鸗，小矢之發也，何足為大王道也。",
  "s0677": "且稱楚之大，因大王之賢，所弋非直此也。",
  "s0678": "昔者三王以弋道德，五霸以弋戰國。",
  "s0679": "故秦、魏、燕、趙者，鶀鴈也；",
  "s0680": "齊、魯、韓、衛者，青首也；",
  "s0681": "騶、費、郯、邳者，羅鸗也。",
  "s0682": "外其餘則不足射者。",
  "s0683": "見鳥六雙，以王何取？",
  "s0684": "王何不以聖人為弓，以勇士為繳，時張而射之？",
  "s0685": "此六雙者，可得而囊載也。",
  "s0686": "其樂非特朝昔之樂也，其獲非特鳧鴈之實也。",
  "s0687": "王朝張弓而射魏之大梁之南，加其右臂而徑屬之於韓，則中國之路絕而上蔡之郡壞矣。",
  "s0688": "還射圉之東，解魏左肘而外擊定陶，則魏之東外棄而大宋、方與二郡者舉矣。",
  "s0689": "且魏斷二臂，顛越矣；",
  "s0690": "膺擊郯國，大梁可得而有也。",
  "s0691": "王綪繳蘭臺，飲馬西河，定魏大梁，此一發之樂也。",
  "s0692": "若王之於弋誠好而不厭，則出寶弓，碆新繳，射噣鳥於東海，還蓋長城以為防，朝射東莒，夕發浿丘，夜加即墨，顧據午道，則長城之東收而太山之北舉矣。",
  "s0693": "西結境於趙而北達於燕，三國布鶴，則從不待約而可成也。",
  "s0694": "北遊目於燕之遼東而南登望於越之會稽，此再發之樂也。",
  "s0695": "若夫泗上十二諸侯，左縈而右拂之，可一旦而盡也。",
  "s0696": "今秦破韓以為長憂，得列城而不敢守也；",
  "s0697": "伐魏而無功，擊趙而顧病，則秦魏之勇力屈矣，楚之故地漢中、析、酈可得而復有也。",
  "s0698": "王出寶弓，碆新繳，涉鄳塞，而待秦之倦也，山東、河內可得而一也。",
  "s0699": "勞民休眾，南面稱王矣。",
  "s0700": "故曰秦為大鳥，負海內而處，東面而立，左臂據趙之西南，右臂傅楚鄢郢，膺擊韓魏，垂頭中國，處既形便，勢有地利，奮翼鼓鶴，方三千里，則秦未可得獨招而夜射也。」",
  "s0701": "欲以激怒襄王，故對以此言。",
  "s0702": "襄王因召與語，遂言曰：「夫先王為秦所欺而客死於外，怨莫大焉。",
  "s0703": "今以匹夫有怨，尚有報萬乘，白公、子胥是也。",
  "s0704": "今楚之地方五千里，帶甲百萬，猶足以踴躍中野也，而坐受困，臣竊為大王弗取也。」",
  "s0705": "於是頃襄王遣使於諸侯，復為從，欲以伐秦。",
  "s0706": "秦聞之，發兵來伐楚。",
  "s0707": "楚欲與齊韓連和伐秦，因欲圖周。",
  "s0708": "周王赧使武公謂楚相昭子曰：「三國以兵割周郊地以便輸，而南器以尊楚，臣以為不然。",
  "s0709": "夫弒共主，臣世君，大國不親；",
  "s0710": "以眾脅寡，小國不附。",
  "s0711": "大國不親，小國不附，不可以致名實。",
  "s0712": "名實不得，不足以傷民。",
  "s0713": "夫有圖周之聲，非所以為號也。」",
  "s0714": "昭子曰：「乃圖周則無之。",
  "s0715": "雖然，周何故不可圖也？」",
  "s0716": "對曰：「軍不五不攻，城不十不圍。",
  "s0717": "夫一周為二十晉，公之所知也。",
  "s0718": "韓嘗以二十萬之眾辱於晉之城下，銳士死，中士傷，而晉不拔。",
  "s0719": "公之無百韓以圖周，此天下之所知也。",
  "s0720": "夫怨結兩周以塞騶魯之心，交絕於齊，聲失天下，其為事危矣。",
  "s0721": "夫危兩周以厚三川，方城之外必為韓弱矣。",
  "s0722": "何以知其然也？",
  "s0723": "西周之地，絕長補短，不過百里。",
  "s0724": "名為天下共主，裂其地不足以肥國，得其眾不足以勁兵。",
  "s0725": "雖無攻之，名為弒君。",
  "s0726": "然而好事之君，喜攻之臣，發號用兵，未嘗不以周為終始。",
  "s0727": "是何也？",
  "s0728": "見祭器在焉，欲器之至而忘弒君之亂。",
  "s0729": "今韓以器之在楚，臣恐天下以器讎楚也。",
  "s0730": "臣請譬之。",
  "s0731": "夫虎肉臊，其兵利身，人猶攻之也。",
  "s0732": "若使澤中之麋蒙虎之皮，人之攻之必萬於虎矣。",
  "s0733": "裂楚之地，足以肥國；",
  "s0734": "詘楚之名，足以尊主。",
  "s0735": "今子將以欲誅殘天下之共主，居三代之傳器，吞三翮六翼，以高世主，非貪而何？",
  "s0736": "《周書》曰『欲起無先』，故器南則兵至矣。」",
  "s0737": "於是楚計輟不行。",
  "s0738": "十九年，秦伐楚，楚軍敗，割上庸、漢北地予秦。",
  "s0739": "二十年，秦將白起拔我西陵。",
  "s0740": "二十一年，秦將白起遂拔我郢，燒先王墓夷陵。",
  "s0741": "楚襄王兵散，遂不復戰，東北保於陳城。",
  "s0742": "二十二年，秦復拔我巫、黔中郡。",
  "s0743": "二十三年，襄王乃收東地兵，得十餘萬，復西取秦所拔我江旁十五邑以為郡，距秦。",
  "s0744": "二十七年，使三萬人助三晉伐燕。",
  "s0745": "復與秦平，而入太子為質於秦。",
  "s0746": "楚使左徒侍太子於秦。",
  "s0747": "三十六年，頃襄王病，太子亡歸。",
  "s0748": "秋，頃襄王卒，太子熊元代立，是為考烈王。",
  "s0749": "考烈王以左徒為令尹，封以吳，號春申君。",
  "s0750": "考烈王元年，納州于秦以平。",
  "s0751": "是時楚益弱。",
  "s0752": "六年，秦圍邯鄲，趙告急楚，楚遣將軍景陽救趙。",
  "s0753": "七年，至新中。",
  "s0754": "秦兵去。",
  "s0755": "十二年，秦昭王卒，楚王使春申君弔祠于秦。",
  "s0756": "十六年，秦莊襄王卒，秦王趙政立。",
  "s0757": "二十二年，與諸侯共伐秦，不利而去。",
  "s0758": "楚東徙都壽春，命曰郢。",
  "s0759": "二十五年，考烈王卒，子幽王悍立。",
  "s0760": "李園殺春申君。",
  "s0761": "幽王三年，秦、魏伐楚。",
  "s0762": "秦相呂不韋卒。",
  "s0763": "九年，秦滅韓。",
  "s0764": "十年，幽王卒，同母弟猶代立，是為哀王。",
  "s0765": "哀王立二月餘，哀王庶兄負芻之徒襲殺哀王而立負芻為王。",
  "s0766": "是歲，秦虜趙王遷。",
  "s0767": "王負芻元年，燕太子丹使荊軻刺秦王。",
  "s0768": "二年，秦使將軍伐楚，大破楚軍，亡十餘城。",
  "s0769": "三年，秦滅魏。",
  "s0770": "四年，秦將王翦破我軍於蘄，而殺將軍項燕。",
  "s0771": "五年，秦將王翦、蒙武遂破楚國，虜楚王負芻，滅楚名為［楚］郡云。",
  "s0772": "太史公曰：楚靈王方會諸侯於申，誅齊慶封，作章華臺，求周九鼎之時，志小天下；",
  "s0773": "及餓死于申亥之家，為天下笑。",
  "s0774": "操行之不得，悲夫！",
  "s0775": "勢之於人也，可不慎與？",
