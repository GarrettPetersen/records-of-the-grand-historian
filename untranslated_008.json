{
  "s0001": "高祖，沛豐邑中陽裏人，姓劉氏，字季。",
  "s0002": "父曰太公，母曰劉媼。",
  "s0003": "其先劉媼嘗息大澤之陂，夢與神遇。",
  "s0004": "是時雷電晦冥，太公往視，則見蛟龍於其上。",
  "s0005": "已而有身，遂產高祖。",
  "s0006": "高祖為人，隆準而龍顏，美須髯，左股有七十二黑子。",
  "s0007": "仁而愛人，喜施，意豁如也。",
  "s0008": "常有大度，不事家人生產作業。",
  "s0009": "及壯，試為吏，為泗水亭長，廷中吏無所不狎侮，好酒及色。",
  "s0010": "常從王媼、武負貰酒，醉臥，武負、王媼見其上常有龍，怪之。",
  "s0011": "高祖每酤留飲，酒讎數倍。",
  "s0012": "及見怪，歲竟，此兩家常折券棄責。",
  "s0013": "高祖常繇咸陽，縱觀，觀秦皇帝，喟然太息曰：「嗟乎，大丈夫當如此也！」",
  "s0015": "單父人呂公善沛令，避仇從之客，因家沛焉。",
  "s0016": "沛中豪桀吏聞令有重客，皆往賀。",
  "s0017": "蕭何為主吏，主進，令諸大夫曰：「進不滿千錢，坐之堂下。」",
  "s0018": "高祖為亭長，素易諸吏，乃紿為謁曰「賀錢萬」，實不持一錢。",
  "s0019": "謁入，呂公大驚，起，迎之門。",
  "s0020": "呂公者，好相人，見高祖狀貌，因重敬之，引入坐。",
  "s0021": "蕭何曰：「劉季固多大言，少成事。」",
  "s0022": "高祖因狎侮諸客，遂坐上坐，無所詘。",
  "s0023": "酒闌，呂公因目固留高祖。",
  "s0024": "高祖竟酒，後。",
  "s0025": "呂公曰：「臣少好相人，相人多矣，無如季相，願季自愛。",
  "s0026": "臣有息女，願為季箕帚妾。」",
  "s0027": "酒罷，呂媼怒呂公曰：「公始常欲奇此女，與貴人。",
  "s0028": "沛令善公，求之不與，何自妄許與劉季？」",
  "s0029": "呂公曰：「此非兒女子所知也。」",
  "s0030": "卒與劉季。",
  "s0031": "呂公女乃呂后也，生孝惠帝、魯元公主。",
  "s0032": "高祖為亭長時，常告歸之田。",
  "s0033": "呂后與兩子居田中耨，有一老父過請飲，呂后因餔之。",
  "s0034": "老父相呂后曰：「夫人天下貴人。」",
  "s0035": "令相兩子，見孝惠，曰：「夫人所以貴者，乃此男也。」",
  "s0036": "相魯元，亦皆貴。",
  "s0037": "老父已去，高祖適從旁舍來，呂后具言客有過，相我子母皆大貴。",
  "s0038": "高祖問，曰：「未遠。」",
  "s0039": "乃追及，問老父。",
  "s0040": "老父曰：「鄉者夫人嬰兒皆似君，君相貴不可言。」",
  "s0041": "高祖乃謝曰：「誠如父言，不敢忘德。」",
  "s0042": "及高祖貴，遂不知老父處。",
  "s0043": "高祖為亭長，乃以竹皮為冠，令求盜之薛治之，時時冠之，及貴常冠，所謂「劉氏冠」乃是也。",
  "s0044": "高祖以亭長為縣送徒酈山，徒多道亡。",
  "s0045": "自度比至皆亡之，到豐西澤中，止飲，夜乃解縱所送徒。",
  "s0046": "曰：「公等皆去，吾亦從此逝矣！」",
  "s0047": "徒中壯士願從者十餘人。",
  "s0048": "高祖被酒，夜徑澤中，令一人行前。",
  "s0049": "行前者還報曰：「前有大蛇當徑，願還。」",
  "s0050": "高祖醉，曰：「壯士行，何畏！」",
  "s0051": "乃前，拔劍擊斬蛇。",
  "s0052": "蛇遂分為兩，徑開。",
  "s0053": "行數里，醉，因臥。",
  "s0054": "後人來至蛇所，有一老嫗夜哭。",
  "s0055": "人問何哭，嫗曰：「人殺吾子，故哭之。」",
  "s0056": "人曰：「嫗子何為見殺？」",
  "s0057": "嫗曰：「吾，白帝子也，化為蛇，當道，今為赤帝子斬之，故哭。」",
  "s0058": "人乃以嫗為不誠，欲告之，嫗因忽不見。",
  "s0059": "後人至，高祖覺。",
  "s0060": "後人告高祖，高祖乃心獨喜，自負。",
  "s0061": "諸從者日益畏之。",
  "s0062": "秦始皇帝常曰「東南有天子氣」，於是因東游以厭之。",
  "s0063": "高祖即自疑，亡匿，隱於芒、碭山澤巖石之閒。",
  "s0064": "呂后與人俱求，常得之。",
  "s0065": "高祖怪問之。",
  "s0066": "呂后曰：「季所居上常有雲氣，故從往常得季。」",
  "s0067": "高祖心喜。",
  "s0068": "沛中子弟或聞之，多欲附者矣。",
  "s0069": "秦二世元年秋，陳勝等起蘄，至陳而王，號為「張楚」。",
  "s0070": "諸郡縣皆多殺其長吏以應陳涉。",
  "s0071": "沛令恐，欲以沛應涉。",
  "s0072": "掾、主吏蕭何、曹參乃曰：「君為秦吏，今欲背之，率沛子弟，恐不聽。",
  "s0073": "願君召諸亡在外者，可得數百人，因劫眾，眾不敢不聽。」",
  "s0074": "乃令樊噲召劉季。",
  "s0075": "劉季之眾已數十百人矣。",
  "s0076": "於是樊噲從劉季來。",
  "s0077": "沛令後悔，恐其有變，乃閉城城守，欲誅蕭、曹。",
  "s0078": "蕭、曹恐，踰城保劉季。",
  "s0079": "劉季乃書帛射城上，謂沛父老曰：「天下苦秦久矣。",
  "s0080": "今父老雖為沛令守，諸侯并起，今屠沛。",
  "s0081": "沛今共誅令，擇子弟可立者立之，以應諸侯，則家室完。",
  "s0082": "不然，父子俱屠，無為也。」",
  "s0083": "父老乃率子弟共殺沛令，開城門迎劉季，欲以為沛令。",
  "s0084": "劉季曰：「天下方擾，諸侯并起，今置將不善，壹敗涂地。",
  "s0085": "吾非敢自愛，恐能薄，不能完父兄子弟。",
  "s0086": "此大事，願更相推擇可者。」",
  "s0087": "蕭、曹等皆文吏，自愛，恐事不就，後秦種族其家，盡讓劉季。",
  "s0088": "諸父老皆曰：「平生所聞劉季諸珍怪，當貴，且卜筮之，莫如劉季最吉。」",
  "s0089": "於是劉季數讓。",
  "s0090": "眾莫敢為，乃立季為沛公。",
  "s0091": "祠黃帝，祭蚩尤於沛庭，而釁鼓旗，幟皆赤。",
  "s0092": "由所殺蛇白帝子，殺者赤帝子，故上赤。",
  "s0093": "於是少年豪吏如蕭、曹、樊噲等皆為收沛子弟二三千人，攻胡陵、方與，還守豐。",
  "s0094": "秦二世二年，陳涉之將周章軍西至戲而還。",
  "s0095": "燕、趙、齊、魏皆自立為王。",
  "s0096": "項氏起吳。",
  "s0097": "秦泗川監平將兵圍豐，二日，出與戰，破之。",
  "s0098": "命雍齒守豐，引兵之薛。",
  "s0099": "泗州守壯敗於薛，走至戚，沛公左司馬得泗川守壯，殺之。",
  "s0100": "沛公還軍亢父，至方與，（周市來攻方與）未戰。",
  "s0101": "陳王使魏人周市略地。",
  "s0102": "周市使人謂雍齒曰：「豐，故梁徙也。",
  "s0103": "今魏地已定者數十城。",
  "s0104": "齒今下魏，魏以齒為侯守豐。",
  "s0105": "不下，且屠豐。」",
  "s0106": "雍齒雅不欲屬沛公，及魏招之，即反為魏守豐。",
  "s0107": "沛公引兵攻豐，不能取。",
  "s0108": "沛公病，還之沛。",
  "s0109": "沛公怨雍齒與豐子弟叛之，聞東陽甯君、秦嘉立景駒為假王，在留，乃往從之，欲請兵以攻豐。",
  "s0110": "是時秦將章邯從陳，別將司馬夷將兵北定楚地，屠相，至碭。",
  "s0111": "東陽甯君、沛公引兵西，與戰蕭西，不利。",
  "s0112": "還收兵聚留，引兵攻碭，三日乃取碭。",
  "s0113": "因收碭兵，得五六千人。",
  "s0114": "攻下邑，拔之。",
  "s0115": "還軍豐。",
  "s0116": "聞項梁在薛，從騎百餘往見之。",
  "s0117": "項梁益沛公卒五千人，五大夫將十人。",
  "s0118": "沛公還，引兵攻豐。",
  "s0119": "從項梁月餘，項羽已拔襄城還。",
  "s0120": "項梁盡召別將居薛。",
  "s0121": "聞陳王定死，因立楚後懷王孫心為楚王，治盱臺。",
  "s0122": "項梁號武信君。",
  "s0123": "居數月，北攻亢父，救東阿，破秦軍。",
  "s0124": "齊軍歸，楚獨追北，使沛公、項羽別攻城陽，屠之。",
  "s0125": "軍濮陽之東，與秦軍戰，破之。",
  "s0126": "秦軍復振，守濮陽，環水。",
  "s0127": "楚軍去而攻定陶，定陶未下。",
  "s0128": "沛公與項羽西略地至雍丘之下，與秦軍戰，大破之，斬李由。",
  "s0129": "還攻外黃，外黃未下。",
  "s0130": "項梁再破秦軍，有驕色。",
  "s0131": "宋義諫，不聽。",
  "s0132": "秦益章邯兵，夜銜枚擊項梁，大破之定陶，項梁死。",
  "s0133": "沛公與項羽方攻陳留，聞項梁死，引兵與呂將軍俱東。",
  "s0134": "呂臣軍彭城東，項羽軍彭城西，沛公軍碭。",
  "s0135": "章邯已破項梁軍，則以為楚地兵不足憂，乃渡河，北擊趙，大破之。",
  "s0136": "當是之時，趙歇為王，秦將王離圍之鉅鹿城，此所謂河北之軍也。",
  "s0137": "秦二世三年，楚懷王見項梁軍破，恐，徙盱臺都彭城，并呂臣、項羽軍自將之。",
  "s0138": "以沛公為碭郡長，封為武安侯，將碭郡兵。",
  "s0139": "封項羽為長安侯，號為魯公。",
  "s0140": "呂臣為司徒，其父呂青為令尹。",
  "s0141": "趙數請救，懷王乃以宋義為上將軍，項羽為次將，范增為末將，北救趙。",
  "s0142": "令沛公西略地入關。",
  "s0143": "與諸將約，先入定關中者王之。",
  "s0144": "當是時，秦兵彊，常乘勝逐北，諸將莫利先入關。",
  "s0145": "獨項羽怨秦破項梁軍，奮，願與沛公西入關。",
  "s0146": "懷王諸老將皆曰：「項羽為人彊悍猾賊。",
  "s0147": "項羽嘗攻襄城，襄城無遺類，皆阬之，諸所過無不殘滅。",
  "s0148": "且楚數進取，前陳王、項梁皆敗。",
  "s0149": "不如更遣長者扶義而西，告諭秦父兄。",
  "s0150": "秦父兄苦其主久矣，今誠得長者往，毋侵暴，宜可下。",
  "s0151": "今項羽彊悍，今不可遣。",
  "s0152": "獨沛公素寬大長者，可遣。」",
  "s0153": "卒不許項羽，而遣沛公西略地，收陳王、項梁散卒。",
  "s0154": "乃道碭至成陽，與杠裏秦軍夾壁，破（魏）［秦］二軍。",
  "s0155": "楚軍出兵擊王離，大破之。",
  "s0156": "沛公引兵西，遇彭越昌邑，因與俱攻秦軍，戰不利。",
  "s0157": "還至栗，遇剛武侯，奪其軍，可四千餘人，并之。",
  "s0158": "與魏將皇欣、魏申徒武蒲之軍并攻昌邑，昌邑未拔。",
  "s0159": "西過高陽。",
  "s0160": "酈食其（謂）［為］監門，曰：「諸將過此者多，吾視沛公大人長者。」",
  "s0161": "乃求見說沛公。",
  "s0162": "沛公方踞床，使兩女子洗足。",
  "s0163": "酈生不拜，長揖，曰：「足下必欲誅無道秦，不宜踞見長者。」",
  "s0164": "於是沛公起，攝衣謝之，延上坐。",
  "s0165": "食其說沛公襲陳留，得秦積粟。",
  "s0166": "乃以酈食其為廣野君，酈商為將，將陳留兵，與偕攻開封，開封未拔。",
  "s0167": "西與秦將楊熊戰白馬，又戰曲遇東，大破之。",
  "s0168": "楊熊走之滎陽，二世使使者斬以徇。",
  "s0169": "南攻潁陽，屠之。",
  "s0170": "因張良遂略韓地轘轅。",
  "s0171": "當是時，趙別將司馬卬方欲渡河入關，沛公乃北攻平陰，絕河津。",
  "s0172": "南，戰雒陽東，軍不利，還至陽城，收軍中馬騎，與南陽守齮戰犨東，破之。",
  "s0173": "略南陽郡，南陽守齮走，保城守宛。",
  "s0174": "沛公引兵過而西。",
  "s0175": "張良諫曰：「沛公雖欲急入關，秦兵尚眾，距險。",
  "s0176": "今不下宛，宛從後擊，彊秦在前，此危道也。」",
  "s0177": "於是沛公乃夜引兵從他道還，更旗幟，黎明，圍宛城三匝。",
  "s0178": "南陽守欲自剄。",
  "s0179": "其舍人陳恢曰：「死未晚也。」",
  "s0180": "乃踰城見沛公，曰：「臣聞足下約，先入咸陽者王之。",
  "s0181": "今足下留守宛。",
  "s0182": "宛，大郡之都也，連城數十，人民眾，積蓄多，吏人自以為降必死，故皆堅守乘城。",
  "s0183": "今足下盡日止攻，士死傷者必多；",
  "s0184": "引兵去宛，宛必隨足下後：足下前則失咸陽之約，後又有彊宛之患。",
  "s0185": "為足下計，莫若約降，封其守，因使止守，引其甲卒與之西。",
  "s0186": "諸城未下者，聞聲爭開門而待，足下通行無所累。」",
  "s0187": "沛公曰：「善。」",
  "s0188": "乃以宛守為殷侯，封陳恢千戶。",
  "s0189": "引兵西，無不下者。",
  "s0190": "至丹水，高武侯鰓、襄侯王陵降西陵。",
  "s0191": "還攻胡陽，遇番君別將梅鋗，與皆，降析、酈。",
  "s0192": "遣魏人甯昌使秦，使者未來。",
  "s0193": "是時章邯已以軍降項羽於趙矣。",
  "s0194": "初，項羽與宋義北救趙，及項羽殺宋義，代為上將軍，諸將黥布皆屬，破秦將王離軍，降章邯，諸侯皆附。",
  "s0195": "及趙高已殺二世，使人來，欲約分王關中。",
  "s0196": "沛公以為詐，乃用張良計，使酈生、陸賈往說秦將，啗以利，因襲攻武關，破之。",
  "s0197": "又與秦軍戰於藍田南，益張疑兵旗幟，諸所過毋得掠鹵，秦人喜，秦軍解，因大破之。",
  "s0198": "又戰其北，大破之。",
  "s0199": "乘勝，遂破之。",
  "s0200": "漢元年十月，沛公兵遂先諸侯至霸上。",
  "s0201": "秦王子嬰素車白馬，系頸以組，封皇帝璽符節，降軹道旁。",
  "s0202": "諸將或言誅秦王。",
  "s0203": "沛公曰：「始懷王遣我，固以能寬容；",
  "s0204": "且人已服降，又殺之，不祥。」",
  "s0205": "乃以秦王屬吏，遂西入咸陽。",
  "s0206": "欲止宮休舍，樊噲、張良諫，乃封秦重寶財物府庫，還軍霸上。",
  "s0207": "召諸縣父老豪桀曰：「父老苦秦苛法久矣，誹謗者族，偶語者棄市。",
  "s0208": "吾與諸侯約，先入關者王之，吾當王關中。",
  "s0209": "與父老約，法三章耳：殺人者死，傷人及盜抵罪。",
  "s0210": "餘悉除去秦法。",
  "s0211": "諸吏人皆案堵如故。",
  "s0212": "凡吾所以來，為父老除害，非有所侵暴，無恐！",
  "s0213": "且吾所以還軍霸上，待諸侯至而定約束耳。」",
  "s0214": "乃使人與秦吏行縣鄉邑，告諭之。",
  "s0215": "秦人大喜，爭持牛羊酒食獻饗軍士。",
  "s0216": "沛公又讓不受，曰：「倉粟多，非乏，不欲費人。」",
  "s0217": "人又益喜，唯恐沛公不為秦王。",
  "s0218": "或說沛公曰：「秦富十倍天下，地形彊。",
  "s0219": "今聞章邯降項羽，項羽乃號為雍王，王關中。",
  "s0220": "今則來，沛公恐不得有此。",
  "s0221": "可急使兵守函谷關，無內諸侯軍，稍徵關中兵以自益，距之。」",
  "s0222": "沛公然其計，從之。",
  "s0223": "十一月中，項羽果率諸侯兵西，欲入關，關門閉。",
  "s0224": "聞沛公已定關中，大怒，使黥布等攻破函谷關。",
  "s0225": "十二月中，遂至戲。",
  "s0226": "沛公左司馬曹無傷聞項王怒，欲攻沛公，使人言項羽曰：「沛公欲王關中，令子嬰為相，珍寶盡有之。」",
  "s0227": "欲以求封。",
  "s0228": "亞父勸項羽擊沛公。",
  "s0229": "方饗士，旦日合戰。",
  "s0230": "是時項羽兵四十萬，號百萬。",
  "s0231": "沛公兵十萬，號二十萬，力不敵。",
  "s0232": "會項伯欲活張良，夜往見良，因以文諭項羽，項羽乃止。",
  "s0233": "沛公從百餘騎，驅之鴻門，見謝項羽。",
  "s0234": "項羽曰：「此沛公左司馬曹無傷言之。",
  "s0235": "不然，籍何以生此！」",
  "s0236": "沛公以樊噲、張良故，得解歸。",
  "s0237": "歸，立誅曹無傷。",
  "s0238": "項羽遂西，屠燒咸陽秦宮室，所過無不殘破。",
  "s0239": "秦人大失望，然恐，不敢不服耳。",
  "s0240": "項羽使人還報懷王。",
  "s0241": "懷王曰：「如約。」",
  "s0242": "項羽怨懷王不肯令與沛公俱西入關，而北救趙，後天下約。",
  "s0243": "乃曰：「懷王者，吾家項梁所立耳，非有功伐，何以得主約！",
  "s0244": "本定天下，諸將及籍也。」",
  "s0245": "乃詳尊懷王為義帝，實不用其命。",
  "s0246": "正月，項羽自立為西楚霸王，王梁、楚地九郡，都彭城。",
  "s0247": "負約，更立沛公為漢王，王巴、蜀、漢中，都南鄭。",
  "s0248": "三分關中，立秦三將：章邯為雍王，都廢丘；",
  "s0249": "司馬欣為塞王，都櫟陽；",
  "s0250": "董翳為翟王，都高奴。",
  "s0251": "楚將瑕丘申陽為河南王，都洛陽。",
  "s0252": "趙將司馬卬為殷王，都朝歌。",
  "s0253": "趙王歇徙王代。",
  "s0254": "趙相張耳為常山王，都襄國。",
  "s0255": "當陽君黥布為九江王，都六。",
  "s0256": "懷王柱國共敖為臨江王，都江陵。",
  "s0257": "番君吳芮為衡山王，都邾。",
  "s0258": "燕將臧荼為燕王，都薊。",
  "s0259": "故燕王韓廣徙王遼東。",
  "s0260": "廣不聽，臧荼攻殺之無終。",
  "s0261": "封成安君陳餘河閒三縣，居南皮。",
  "s0262": "封梅鋗十萬戶。",
  "s0263": "四月，兵罷戲下，諸侯各就國。",
  "s0264": "漢王之國，項王使卒三萬人從，楚與諸侯之慕從者數萬人，從杜南入蝕中。",
  "s0265": "去輒燒絕棧道，以備諸侯盜兵襲之，亦示項羽無東意。",
  "s0266": "至南鄭，諸將及士卒多道亡歸，士卒皆歌思東歸。",
  "s0267": "韓信說漢王曰：「項羽王諸將之有功者，而王獨居南鄭，是遷也。",
  "s0268": "軍吏士卒皆山東之人也，日夜跂而望歸，及其鋒而用之，可以有大功。",
  "s0269": "天下已定，人皆自寧，不可復用。",
  "s0270": "不如決策東鄉，爭權天下。」",
  "s0272": "項羽出關，使人徙義帝。",
  "s0273": "曰：「古之帝者地方千里，必居上游。」",
  "s0274": "乃使使徙義帝長沙郴縣，趣義帝行，群臣稍倍叛之，乃陰令衡山王、臨江王擊之，殺義帝江南。",
  "s0275": "項羽怨田榮，立齊將田都為齊王。",
  "s0276": "田榮怒，因自立為齊王，殺田都而反楚；",
  "s0277": "予彭越將軍印，令反梁地。",
  "s0278": "楚令蕭公角擊彭越，彭越大破之。",
  "s0279": "陳餘怨項羽之弗王己也，令夏說說田榮，請兵擊張耳。",
  "s0280": "齊予陳餘兵，擊破常山王張耳，張耳亡歸漢。",
  "s0281": "迎趙王歇於代，復立為趙王。",
  "s0282": "趙王因立陳餘為代王。",
  "s0283": "項羽大怒，北擊齊。",
  "s0284": "八月，漢王用韓信之計，從故道還，襲雍王章邯。",
  "s0285": "邯迎擊漢陳倉，雍兵敗，還走；",
  "s0286": "止戰好畤，又復敗，走廢丘。",
  "s0287": "漢王遂定雍地。",
  "s0288": "東至咸陽，引兵圍雍王廢丘，而遣諸將略定隴西、北地、上郡。",
  "s0289": "令將軍薛歐、王吸出武關，因王陵兵南陽，以迎太公、呂後於沛。",
  "s0290": "楚聞之，發兵距之陽夏，不得前。",
  "s0291": "令故吳令鄭昌為韓王，距漢兵。",
  "s0292": "二年，漢王東略地，塞王欣、翟王翳、河南王申陽皆降。",
  "s0293": "韓王昌不聽，使韓信擊破之。",
  "s0294": "於是置隴西、北地、上郡、渭南、河上、中地郡；",
  "s0295": "關外置河南郡。",
  "s0296": "更立韓太尉信為韓王。",
  "s0297": "諸將以萬人若以一郡降者，封萬戶。",
  "s0298": "繕治河上塞。",
  "s0299": "諸故秦苑囿園池，皆令人得田之，正月，虜雍王弟章平。",
  "s0300": "大赦罪人。",
  "s0301": "漢王之出關至陜，撫關外父老，還，張耳來見，漢王厚遇之。",
  "s0302": "二月，令除秦社稷，更立漢社稷。",
  "s0303": "三月，漢王從臨晉渡，魏王豹將兵從。",
  "s0304": "下河內，虜殷王，置河內郡。",
  "s0305": "南渡平陰津，至雒陽。",
  "s0306": "新城三老董公遮說漢王以義帝死故。",
  "s0307": "漢王聞之，袒而大哭。",
  "s0308": "遂為義帝發喪，臨三日。",
  "s0309": "發使者告諸侯曰：「天下共立義帝，北面事之。",
  "s0310": "今項羽放殺義帝於江南，大逆無道。",
  "s0311": "寡人親為發喪，諸侯皆縞素。",
  "s0312": "悉發關內兵，收三河士，南浮江漢以下，願從諸侯王擊楚之殺義帝者。」",
  "s0314": "是時項王北擊齊，田榮與戰城陽。",
  "s0315": "田榮敗，走平原，平原民殺之。",
  "s0316": "齊皆降楚。",
  "s0317": "楚因焚燒其城郭，系虜其子女。",
  "s0318": "齊人叛之。",
  "s0319": "田榮弟橫立榮子廣為齊王，齊王反楚城陽。",
  "s0320": "項羽雖聞漢東，既已連齊兵，欲遂破之而擊漢。",
  "s0321": "漢王以故得劫五諸侯兵，遂入彭城。",
  "s0322": "項羽聞之，乃引兵去齊，從魯出胡陵，至蕭，與漢大戰彭城靈壁東睢水上，大破漢軍，多殺士卒，睢水為之不流。",
  "s0323": "乃取漢王父母妻子於沛，置之軍中以為質。",
  "s0324": "當是時，諸侯見楚彊漢敗，還皆去漢復為楚。",
  "s0325": "塞王欣亡入楚。",
  "s0326": "呂后兄周呂侯為漢將兵，居下邑。",
  "s0327": "漢王從之，稍收士卒，軍碭。",
  "s0328": "漢王乃西過梁地，至虞。",
  "s0329": "使謁者隨何之九江王布所，曰：「公能令布舉兵叛楚，項羽必留擊之。",
  "s0330": "得留數月，吾取天下必矣。」",
  "s0331": "隨何往說九江王布，布果背楚。",
  "s0332": "楚使龍且往擊之。",
  "s0333": "漢王之敗彭城而西，行使人求家室，家室亦亡，不相得。",
  "s0334": "敗後乃獨得孝惠，六月，立為太子，大赦罪人。",
  "s0335": "令太子守櫟陽，諸侯子在關中者皆集櫟陽為衛。",
  "s0336": "引水灌廢丘，廢丘降，章邯自殺。",
  "s0337": "更名廢丘為槐里。",
  "s0338": "於是令祠官祀天地四方上帝山川，以時祀之。",
  "s0339": "興關內卒乘塞。",
  "s0340": "是時九江王布與龍且戰，不勝，與隨何閒行歸漢。",
  "s0341": "漢王稍收士卒，與諸將及關中卒益出，是以兵大振滎陽，破楚京、索閒。",
  "s0342": "三年，魏王豹謁歸視親疾，至即絕河津，反為楚。",
  "s0343": "漢王使酈生說豹，豹不聽。",
  "s0344": "漢王遣將軍韓信擊，大破之，虜豹。",
  "s0345": "遂定魏地，置三郡，曰河東、太原、上黨。",
  "s0346": "漢王乃令張耳與韓信遂東下井陘擊趙，斬陳餘、趙王歇。",
  "s0347": "其明年，立張耳為趙王。",
  "s0348": "漢王軍滎陽南，筑甬道屬之河，以取敖倉。",
  "s0349": "與項羽相距歲餘。",
  "s0350": "項羽數侵奪漢甬道，漢軍乏食，遂圍漢王。",
  "s0351": "漢王請和，割滎陽以西者為漢。",
  "s0352": "項王不聽。",
  "s0353": "漢王患之，乃用陳平之計，予陳平金四萬斤，以閒疏楚君臣。",
  "s0354": "於是項羽乃疑亞父。",
  "s0355": "亞父是時勸項羽遂下滎陽，及其見疑，乃怒，辭老，願賜骸骨歸卒伍，未至彭城而死。",
  "s0356": "漢軍絕食，乃夜出女子東門二千餘人，被甲，楚因四面擊之。",
  "s0357": "將軍紀信乃乘王駕，詐為漢王，誑楚，楚皆呼萬歲，之城東觀，以故漢王得與數十騎出西門遁。",
  "s0358": "令御史大夫周苛、魏豹、樅公守滎陽。",
  "s0359": "諸將卒不能從者，盡在城中。",
  "s0360": "周苛、樅公相謂曰：「反國之王，難與守城。」",
  "s0361": "因殺魏豹。",
  "s0362": "漢王之出滎陽入關，收兵欲復東。",
  "s0363": "袁生說漢王曰：「漢與楚相距滎陽數歲，漢常困。",
  "s0364": "願君王出武關，項羽必引兵南走，王深壁，令滎陽成皋閒且得休。",
  "s0365": "使韓信等輯河北趙地，連燕齊，君王乃復走滎陽，未晚也。",
  "s0366": "如此，則楚所備者多，力分，漢得休，復與之戰，破楚必矣。」",
  "s0367": "漢王從其計，出軍宛葉閒，與黥布行收兵。",
  "s0368": "項羽聞漢王在宛，果引兵南。",
  "s0369": "漢王堅壁不與戰。",
  "s0370": "是時彭越渡睢水，與項聲、薛公戰下邳，彭越大破楚軍。",
  "s0371": "項羽乃引兵東擊彭越。",
  "s0372": "漢王亦引兵北軍成皋。",
  "s0373": "項羽已破走彭越，聞漢王復軍成皋，乃復引兵西，拔滎陽，誅周苛、樅公，而虜韓王信，遂圍成皋。",
  "s0374": "漢王跳，獨與滕公共車出成皋玉門，北渡河，馳宿修武。",
  "s0375": "自稱使者，晨馳入張耳、韓信壁，而奪之軍。",
  "s0376": "乃使張耳北益收兵趙地，使韓信東擊齊。",
  "s0377": "漢王得韓信軍，則復振。",
  "s0378": "引兵臨河，南饗軍小修武南，欲復戰。",
  "s0379": "郎中鄭忠乃說止漢王，使高壘深塹，勿與戰。",
  "s0380": "漢王聽其計，使盧綰、劉賈將卒二萬人，騎數百，渡白馬津，入楚地，與彭越復擊破楚軍燕郭西，遂復下梁地十餘城。",
  "s0381": "淮陰已受命東，未渡平原。",
  "s0382": "漢王使酈生往說齊王田廣，廣叛楚，與漢和，共擊項羽。",
  "s0383": "韓信用蒯通計，遂襲破齊。",
  "s0384": "齊王烹酈生，東走高密。",
  "s0385": "項羽聞韓信已舉河北兵破齊、趙，且欲擊楚，則使龍且、周蘭往擊之。",
  "s0386": "韓信與戰，騎將灌嬰擊，大破楚軍，殺龍且。",
  "s0387": "齊王廣奔彭越。",
  "s0388": "當此時，彭越將兵居梁地，往來苦楚兵，絕其糧食。",
  "s0389": "四年，項羽乃謂海春侯大司馬曹咎曰：「謹守成皋。",
  "s0390": "若漢挑戰，慎勿與戰，無令得東而已。",
  "s0391": "我十五日必定梁地，復從將軍。」",
  "s0392": "乃行擊陳留、外黃、睢陽，下之。",
  "s0393": "漢果數挑楚軍，楚軍不出，使人辱之五六日，大司馬怒，度兵汜水。",
  "s0394": "士卒半渡，漢擊之，大破楚軍，盡得楚國金玉貨賂。",
  "s0395": "大司馬咎、長史欣皆自剄汜水上。",
  "s0396": "項羽至睢陽，聞海春侯破，乃引兵還。",
  "s0397": "漢軍方圍鐘離眛於滎陽東，項羽至，盡走險阻。",
  "s0398": "韓信已破齊，使人言曰：「齊邊楚，權輕，不為假王，恐不能安齊。」",
  "s0399": "漢王欲攻之。",
  "s0400": "留侯曰：「不如因而立之，使自為守。」",
  "s0401": "乃遣張良操印綬立韓信為齊王。",
  "s0402": "項羽聞龍且軍破，則恐，使盱臺人武涉往說韓信。",
  "s0403": "韓信不聽。",
  "s0404": "楚漢久相持未決，丁壯苦軍旅，老弱罷轉馕。",
  "s0405": "漢王項羽相與臨廣武之閒而語。",
  "s0406": "項羽欲與漢王獨身挑戰。",
  "s0407": "漢王數項羽曰：「始與項羽俱受命懷王，曰先入定關中者王之，項羽負約，王我於蜀漢，罪一。",
  "s0408": "秦項羽矯殺卿子冠軍而自尊，罪二。",
  "s0409": "項羽已救趙，當還報，而擅劫諸侯兵入關，罪三。",
  "s0410": "懷王約入秦無暴掠，項羽燒秦宮室，掘始皇帝冢，私收其財物，罪四。",
  "s0411": "又彊殺秦降王子嬰，罪五。",
  "s0412": "詐阬秦子弟新安二十萬，王其將，罪六。",
  "s0413": "項羽皆王諸將善地，而徙逐故主，令臣下爭叛逆，罪七。",
  "s0414": "項羽出逐義帝彭城，自都之，奪韓王地，并王梁楚，多自予，罪八。",
  "s0415": "項羽使人陰弒義帝江南，罪九。",
  "s0416": "夫為人臣而弒其主，殺已降，為政不平，主約不信，天下所不容，大逆無道，罪十也。",
  "s0417": "吾以義兵從諸侯誅殘賊，使刑餘罪人擊殺項羽，何苦乃與公挑戰！」",
  "s0418": "項羽大怒，伏弩射中漢王。",
  "s0419": "漢王傷匈，乃捫足曰：「虜中吾指！」",
  "s0420": "漢王病創臥，張良彊請漢王起行勞軍，以安士卒，毋令楚乘勝於漢。",
  "s0421": "漢王出行軍，病甚，因馳入成皋。",
  "s0422": "病愈，西入關，至櫟陽，存問父老，置酒，梟故塞王欣頭櫟陽市。",
  "s0423": "留四日，復如軍，軍廣武。",
  "s0424": "關中兵益出。",
  "s0425": "當此時，彭越將兵居梁地，往來苦楚兵，絕其糧食。",
  "s0426": "田橫往從之。",
  "s0427": "項羽數擊彭越等，齊王信又進擊楚。",
  "s0428": "項羽恐，乃與漢王約，中分天下，割鴻溝而西者為漢，鴻溝而東者為楚。",
  "s0429": "項王歸漢王父母妻子，軍中皆呼萬歲，乃歸而別去。",
  "s0430": "項羽解而東歸。",
  "s0431": "漢王欲引而西歸，用留侯、陳平計，乃進兵追項羽，至陽夏南止軍，與齊王信、建成侯彭越期會而擊楚軍。",
  "s0432": "至固陵，不會。",
  "s0433": "楚擊漢軍，大破之。",
  "s0434": "漢王復入壁，深塹而守之。",
  "s0435": "用張良計，於是韓信、彭越皆往。",
  "s0436": "及劉賈入楚地，圍壽春，漢王敗碧陵，乃使使者召大司馬周殷舉九江兵而迎（之）武王，行屠城父，隨（何）劉賈、齊梁諸侯皆大會垓下。",
  "s0437": "立武王布為淮南王。",
  "s0438": "五年，高祖與諸侯兵共擊楚軍，與項羽決勝垓下。",
  "s0439": "淮陰侯將三十萬自當之，孔將軍居左，費將軍居右，皇帝在後，絳侯、柴將軍在皇帝後。",
  "s0440": "項羽之卒可十萬。",
  "s0441": "淮陰先合，不利，卻。",
  "s0442": "孔將軍、費將軍縱，楚兵不利，淮陰侯復乘之，大敗垓下。",
  "s0443": "項羽卒聞漢軍之楚歌，以為漢盡得楚地，項羽乃敗而走，是以兵大敗。",
  "s0444": "使騎將灌嬰追殺項羽東城，斬首八萬，遂略定楚地。",
  "s0445": "魯為楚堅守不下。",
  "s0446": "漢王引諸侯兵北，示魯父老項羽頭，魯乃降。",
  "s0447": "遂以魯公號葬項羽穀城。",
  "s0448": "還至定陶，馳入齊王壁，奪其軍。",
  "s0449": "正月，諸侯及將相相與共請尊漢王為皇帝。",
  "s0450": "漢王曰：「吾聞帝賢者有也，空言虛語，非所守也，吾不敢當帝位。」",
  "s0451": "群臣皆曰：「大王起微細，誅暴逆，平定四海，有功者輒裂地而封為王侯。",
  "s0452": "大王不尊號，皆疑不信。",
  "s0453": "臣等以死守之。」",
  "s0454": "漢王三讓，不得已，曰：「諸君必以為便，便國家。」",
  "s0455": "甲午，乃即皇帝位汜水之陽。",
  "s0456": "皇帝曰義帝無後。",
  "s0457": "齊王韓信習楚風俗，徙為楚王，都下邳。",
  "s0458": "立建成侯彭越為梁王，都定陶。",
  "s0459": "故韓王信為韓王，都陽翟。",
  "s0460": "徙衡山王吳芮為長沙王，都臨湘。",
  "s0461": "番君之將梅鋗有功，從入武關，故德番君。",
  "s0462": "淮南王布、燕王臧荼、趙王敖皆如故。",
  "s0463": "天下大定。",
  "s0464": "高祖都雒陽，諸侯皆臣屬。",
  "s0465": "故臨江王驩為項羽叛漢，令盧綰、劉賈圍之，不下。",
  "s0466": "數月而降，殺之雒陽。",
  "s0467": "五月，兵皆罷歸家。",
  "s0468": "諸侯子在關中者復之十二歲，其歸者復之六歲，食之一歲。",
  "s0469": "高祖置酒雒陽南宮。",
  "s0470": "高祖曰：「列侯諸將無敢隱朕，皆言其情。",
  "s0471": "吾所以有天下者何？",
  "s0472": "項氏之所以失天下者何？」",
  "s0473": "高起、王陵對曰：「陛下慢而侮人，項羽仁而愛人。",
  "s0474": "然陛下使人攻城略地，所降下者因以予之，與天下同利也。",
  "s0475": "項羽妒賢嫉能，有功者害之，賢者疑之，戰勝而不予人功，得地而不予人利，此所以失天下也。」",
  "s0476": "高祖曰：「公知其一，未知其二。",
  "s0477": "夫運籌策帷帳之中，決勝於千里之外，吾不如子房。",
  "s0478": "鎮國家，撫百姓，給餽馕，不絕糧道，吾不如蕭何。",
  "s0479": "連百萬之軍，戰必勝，攻必取，吾不如韓信。",
  "s0480": "此三者，皆人傑也，吾能用之，此吾所以取天下也。",
  "s0481": "項羽有一范增而不能用，此其所以為我擒也。」",
  "s0483": "高祖欲長都雒陽，齊人劉敬說，乃留侯勸上入都關中，高祖是日駕，入都關中。",
  "s0484": "六月，大赦天下。",
  "s0485": "十月，燕王臧荼反，攻下代地。",
  "s0486": "高祖自將擊之，得燕王臧荼。",
  "s0487": "即立太尉盧綰為燕王。",
  "s0488": "使丞相噲將兵攻代。",
  "s0489": "其秋，利幾反，高祖自將兵擊之，利幾走。",
  "s0490": "利幾者，項氏之將。",
  "s0491": "項氏敗，利幾為陳公，不隨項羽，亡降高祖，高祖侯之潁川。",
  "s0492": "高祖至雒陽，舉通侯籍召之，而利幾恐，故反。",
  "s0493": "六年，高祖五日一朝太公，如家人父子禮。",
  "s0494": "太公家令說太公曰：「天無二日，土無二王。",
  "s0495": "今高祖雖子，人主也；",
  "s0496": "太公雖父，人臣也。",
  "s0497": "柰何令人主拜人臣！",
  "s0498": "如此，則威重不行。」",
  "s0499": "後高祖朝，太公擁篲，迎門卻行。",
  "s0500": "高祖大驚，下扶太公。",
  "s0501": "太公曰：「帝，人主也，柰何以我亂天下法！」",
  "s0502": "於是高祖乃尊太公為太上皇。",
  "s0503": "心善家令言，賜金五百斤。",
  "s0504": "十二月，人有上變事告楚王信謀反，上問左右，左右爭欲擊之。",
  "s0505": "用陳平計，乃偽遊雲夢，會諸侯於陳，楚王信迎，即因執之。",
  "s0506": "是日，大赦天下。",
  "s0507": "田肯賀，因說高祖曰：「陛下得韓信，又治秦中。",
  "s0508": "秦，形勝之國，帶河山之險，縣隔千里，持戟百萬，秦得百二焉。",
  "s0509": "地勢便利，其以下兵於諸侯，譬猶居高屋之上建瓴水也。",
  "s0510": "夫齊，東有瑯邪、即墨之饒，南有泰山之固，西有濁河之限，北有勃海之利。",
  "s0511": "地方二千里，持戟百萬，縣隔千里之外，齊得十二焉。",
  "s0512": "故此東西秦也。",
  "s0513": "非親子弟，莫可使王齊矣。」",
  "s0514": "高祖曰：「善。」",
  "s0515": "賜黃金五百斤。",
  "s0516": "後十餘日，封韓信為淮陰侯，分其地為二國。",
  "s0517": "高祖曰將軍劉賈數有功，以為荊王，王淮東。",
  "s0518": "弟交為楚王，王淮西。",
  "s0519": "子肥為齊王，王七十餘城，民能齊言者皆屬齊。",
  "s0520": "乃論功，與諸列侯剖符行封。",
  "s0521": "徙韓王信太原。",
  "s0522": "七年，匈奴攻韓王信馬邑，信因與謀反太原。",
  "s0523": "白土曼丘臣、王黃立故趙將趙利為王以反，高祖自往擊之。",
  "s0524": "會天寒，士卒墮指者什二三，遂至平城。",
  "s0525": "匈奴圍我平城，七日而後罷去。",
  "s0526": "令樊噲止定代地。",
  "s0527": "立兄劉仲為代王。",
  "s0528": "二月，高祖自平城過趙、雒陽，至長安。",
  "s0529": "長樂宮成，丞相已下徙治長安。",
  "s0530": "八年，高祖東擊韓王信餘反寇於東垣。",
  "s0531": "蕭丞相營作未央宮，立東闕、北闕、前殿、武庫、太倉。",
  "s0532": "高祖還，見宮闕壯甚，怒，謂蕭何曰：「天下匈匈苦戰數歲，成敗未可知，是何治宮室過度也？」",
  "s0533": "蕭何曰：「天下方未定，故可因遂就宮室。",
  "s0534": "且夫天子四海為家，非壯麗無以重威，且無令後世有以加也。」",
  "s0535": "高祖乃說。",
  "s0536": "高祖之東垣，過柏人，趙相貫高等謀弒高祖，高祖心動，因不留。",
  "s0537": "代王劉仲棄國亡，自歸雒陽，廢以為合陽侯。",
  "s0538": "九年，趙相貫高等事發覺，夷三族。",
  "s0539": "廢趙王敖為宣平侯。",
  "s0540": "是歲，徙貴族楚昭、屈、景、懷、齊田氏關中。",
  "s0541": "未央宮成。",
  "s0542": "高祖大朝諸侯群臣，置酒未央前殿。",
  "s0543": "高祖奉玉卮，起為太上皇壽，曰：「始大人常以臣無賴，不能治產業，不如仲力。",
  "s0544": "今某之業所就孰與仲多？」",
  "s0545": "殿上群臣皆呼萬歲，大笑為樂。",
  "s0546": "十年十月，淮南王黥布、梁王彭越、燕王盧綰、荊王劉賈、楚王劉交、齊王劉肥、長沙王吳芮皆來朝長樂宮。",
  "s0547": "春夏無事。",
  "s0548": "七月，太上皇崩櫟陽宮。",
  "s0549": "楚王、梁王皆來送葬。",
  "s0550": "赦櫟陽囚。",
  "s0551": "更命酈邑曰新豐。",
  "s0552": "八月，趙相國陳豨反代地。",
  "s0553": "上曰：「豨嘗為吾使，甚有信。",
  "s0554": "代地吾所急也，故封豨為列侯，以相國守代，今乃與王黃等劫掠代地！",
  "s0555": "代地吏民非有罪也。",
  "s0556": "其赦代吏民。」",
  "s0557": "九月，上自東往擊之。",
  "s0558": "至邯鄲，上喜曰：「豨不南據邯鄲而阻漳水，吾知其無能為也。」",
  "s0559": "聞豨將皆故賈人也，上曰：「吾知所以與之。」",
  "s0560": "乃多以金啗豨將，豨將多降者。",
  "s0561": "十一年，高祖在邯鄲誅豨等未畢，豨將侯敞將萬餘人游行，王黃軍曲逆，張春渡河擊聊城。",
  "s0562": "漢使將軍郭蒙與齊將擊，大破之。",
  "s0563": "太尉周勃道太原入，定代地。",
  "s0564": "至馬邑，馬邑不下，即攻殘之。",
  "s0565": "豨將趙利守東垣，高祖攻之，不下。",
  "s0566": "月餘，卒罵高祖，高祖怒。",
  "s0567": "城降，令出罵者斬之，不罵者原之。",
  "s0568": "於是乃分趙山北，立子恒以為代王，都晉陽。",
  "s0569": "春，淮陰侯韓信謀反關中，夷三族。",
  "s0570": "夏，梁王彭越謀反，廢遷蜀；",
  "s0571": "復欲反，遂夷三族。",
  "s0572": "立子恢為梁王，子友為淮陽王。",
  "s0573": "秋七月，淮南王黥布反，東并荊王劉賈地，北渡淮，楚王交走入薛。",
  "s0574": "高祖自往擊之。",
  "s0575": "立子長為淮南王。",
  "s0576": "十二年，十月，高祖已擊布軍會甀，布走，令別將追之。",
  "s0577": "高祖還歸，過沛，留。",
  "s0578": "置酒沛宮，悉召故人父老子弟縱酒，發沛中兒得百二十人，教之歌。",
  "s0579": "酒酣，高祖擊筑，自為歌詩曰：「大風起兮雲飛揚，威加海內兮歸故鄉，安得猛士兮守四方！」",
  "s0580": "令兒皆和習之。",
  "s0581": "高祖乃起舞，慷慨傷懷，泣數行下。",
  "s0582": "謂沛父兄曰：「游子悲故鄉。",
  "s0583": "吾雖都關中，萬歲後吾魂魄猶樂思沛。",
  "s0584": "且朕自沛公以誅暴逆，遂有天下，其以沛為朕湯沐邑，復其民，世世無有所與。」",
  "s0585": "沛父兄諸母故人日樂飲極驩，道舊故為笑樂。",
  "s0586": "十餘日，高祖欲去，沛父兄固請留高祖。",
  "s0587": "高祖曰：「吾人眾多，父兄不能給。」",
  "s0588": "乃去。",
  "s0589": "沛中空縣皆之邑西獻。",
  "s0590": "高祖復留止，張飲三日。",
  "s0591": "沛父兄皆頓首曰：「沛幸得復，豐未復，唯陛下哀憐之。」",
  "s0592": "高祖曰：「豐吾所生長，極不忘耳，吾特為其以雍齒故反我為魏。」",
  "s0593": "沛父兄固請，乃并復豐，比沛。",
  "s0594": "於是拜沛侯劉濞為吳王。",
  "s0595": "漢將別擊布軍洮水南北，皆大破之，追得斬布鄱陽。",
  "s0596": "樊噲別將兵定代，斬陳豨當城。",
  "s0597": "十一月，高祖自布軍至長安。",
  "s0598": "十二月，高祖曰：「秦始皇帝、楚隱王陳涉、魏安釐王、齊緡王、趙悼襄王皆絕無後，予守冢各十家，秦皇帝二十家，魏公子無忌五家。」",
  "s0599": "赦代地吏民為陳豨、趙利所劫掠者，皆赦之。",
  "s0600": "陳豨降將言豨反時，燕王盧綰使人之豨所，與陰謀。",
  "s0601": "上使辟陽侯迎綰，綰稱病。",
  "s0602": "辟陽侯歸，具言綰反有端矣。",
  "s0603": "二月，使樊噲、周勃將兵擊燕王綰，赦燕吏民與反者。",
  "s0604": "立皇子建為燕王。",
  "s0605": "高祖擊布時，為流矢所中，行道病。",
  "s0606": "病甚，呂后迎良醫，醫入見，高祖問醫，醫曰：「病可治。」",
  "s0607": "於是高祖嫚罵之曰：「吾以布衣提三尺劍取天下，此非天命乎？",
  "s0608": "命乃在天，雖扁鵲何益！」",
  "s0609": "遂不使治病，賜金五十斤罷之。",
  "s0610": "已而呂后問：「陛下百歲後，蕭相國即死，令誰代之？」",
  "s0611": "上曰：「曹參可。」",
  "s0612": "問其次，上曰：「王陵可。",
  "s0613": "然陵少憨，陳平可以助之。",
  "s0614": "陳平智有餘，然難以獨任。",
  "s0615": "周勃重厚少文，然安劉氏者必勃也，可令為太尉。」",
  "s0616": "呂后復問其次，上曰：「此後亦非而所知也。」",
  "s0618": "盧綰與數千騎居塞下候伺，幸上病愈自入謝。",
  "s0619": "四月甲辰，高祖崩長樂宮。",
  "s0620": "四日不發喪。",
  "s0621": "呂后與審食其謀曰：「諸將與帝為編戶民，今北面為臣，此常怏怏，今乃事少主，非盡族是，天下不安。」",
  "s0622": "人或聞之，語酈將軍。",
  "s0623": "酈將軍往見審食其，曰：「吾聞帝已崩，四日不發喪，欲誅諸將。",
  "s0624": "誠如此，天下危矣。",
  "s0625": "陳平、灌嬰將十萬守滎陽，樊噲、周勃將二十萬定燕、代，此聞帝崩，諸將皆誅，必連兵還鄉以攻關中。",
  "s0626": "大臣內叛，諸侯外反，亡可翹足而待也。」",
  "s0627": "審食其入言之，乃以丁未發喪，大赦天下。",
  "s0628": "盧綰聞高祖崩，遂亡入匈奴。",
  "s0629": "丙寅，葬。",
  "s0630": "己巳，立太子，至太上皇廟。",
  "s0631": "群臣皆曰：「高祖起微細，撥亂世反之正，平定天下，為漢太祖，功最高。」",
  "s0632": "上尊號為高皇帝。",
  "s0633": "太子襲號為皇帝，孝惠帝也。",
  "s0634": "令郡國諸侯各立高祖廟，以歲時祠。",
  "s0635": "及孝惠五年，思高祖之悲樂沛，以沛宮為高祖原廟。",
  "s0636": "高祖所教歌兒百二十人，皆令為吹樂，後有缺，輒補之。",
  "s0637": "高帝八男：長庶齊悼惠王肥；",
  "s0638": "次孝惠，呂后子；",
  "s0639": "次戚夫人子趙隱王如意；",
  "s0640": "次代王恒，已立為孝文帝，薄太后子；",
  "s0641": "次梁王恢，呂太后時徙為趙共王；",
  "s0642": "次淮陽王友，呂太后時徙為趙幽王；",
  "s0643": "次淮南厲王長；",
  "s0644": "次燕王建。",
  "s0645": "太史公曰：夏之政忠。",
  "s0646": "忠之敝，小人以野，故殷人承之以敬。",
  "s0647": "敬之敝，小人以鬼，故周人承之以文。",
  "s0648": "文之敝，小人以僿，故救僿莫若以忠。",
  "s0649": "三王之道若循環，終而復始。",
  "s0650": "周秦之閒，可謂文敝矣。",
  "s0651": "秦政不改，反酷刑法，豈不繆乎？",
  "s0652": "故漢興，承敝易變，使人不倦，得天統矣。",
  "s0653": "朝以十月。",
  "s0654": "車服黃屋左纛。",
  "s0655": "葬長陵。"
}